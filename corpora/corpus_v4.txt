Амаравкэваратэн таа’койӈын.
Йъйыӄык ныӄэлпэратӄэн вытэчгытрыӄэргыльын йыӈэттэт.
Мыкыӈ нывытрэтӄин челгатвытрыльо, ынӄоры-ым вытэчгытрыльо.
Ынӄоры-ым ныӄэргавыӈоӄэн нычелгъав.
ʔЫльыле ыннаны гэнниӈэвлин аэродром, элгыкъалейпыгъат пылвынтымытӄыёчгыт эвыр оттыраӄагтэ, ʔыльыл нэмыӄэй ӄынур амалваӈ нынъэлӄин: нычелгатӄэн, нывытэчгытратӄэн.
Аэродромык рымагты нувпэраӄэн гытгын, пытӄы рымагты нывытрэтӄинэт маёлгыт.
Ынӈытэӄ наӄам чит гакыткытръолен, маёлгэпы гапыльыльатыӈоленат вээмӄэгти, ʔыльыл гатылгыӈӈолен, гытгын энмэч уйӈэ эгилкэ гэнъэтлин.
Люур нэмэ маччьачаӈатыӈогъэ, энмэч ӈыронъылёк лёӈпаата пиӈэтык, ӄынур нэмэ льэлеӈръугъи, ʔэквырга-ым гытгын ӄонпы гапаален ӄитык.
гатылгыӈӈолен, гытгын энмэч уйӈэ эгилкэ гэнъэтлин.
Люур нэмэ маччьачаӈатыӈогъэ, энмэч ӈыронъылёк лёӈпаата пиӈэтык, ӄынур нэмэ льэлеӈръугъи, ʔэквырга-ым гытгын ӄонпы гапаален ӄитык.
Гамгаярак ʔоравэтльат энмэч гэйылӄэтлинэт, ытръэч ыннанрак, нымэйӈъэв нынныльык Аэровокзалык, панэна нынлетӄин ээк.
Тытлык ӄача нытвэтчатваӄэнат ӈирэӄ ʔоравэтльат: риӈэнэӈэткульын Савин ынкъам ʔЫттъувги — йыӈаё.
Ынан энмэч тэленъеп нэнъатчаӄэн танрэӈаӈ вальын ʔылёӈэт.
Ынӄэн мэсӄупӄыльын лыгъоравэтльан, ӄорагынрэтавэръыльын.
Ытлён нивӄин:
Пэтле нэмэ рэпиӈэръугъэ.
Мэлӄырым, — татлыгнэн Савинына.
Игыр вэтыӄун мытрэриӈэгъэ.
Пэтле рэпиӈэръугъэ!
Нымэйӈъэв?
нъэлгъи, ʔэквырга-ым ынан лыги, ӄорагынрэтыльыт мачванэван нылганэнат ӈаргынэнатватык.
ʔЫттъувги нэмэ лылепыткугъи гырголягты, ынкъам татлыӈыткогъэ:
Мэлӄырым нымэйӈъэв ныпиӈэръугъэн.
Киткит пиӈэпиӈ мурык айылгыкэгты вальын.
Вэнлыги игыр мытрэриӈэгъэ.
Мачоратвагъат ытри авъеткынка вэтчатвак, гэтама таӈпэрайыӈаттат.
Ӄынур амалваӈ вальыт кыргычьыт ныймэтваӄэнат йъык ынкъам ыргин выргыргын, ӄынур нэрэтӄин гырголяйпы нотасӄэты.
Выргыргэтыркын, — иквъи ʔЫттъувги.
Ынӄэн кытыйгын выялятыркын.
Ӄэйвэ кытыйгын, — вэтгыры вагъэ ʔЫттъувги ынкъам танӈыткогты иквъи: — Мурык тэленъеп нивӄинэт, гым еп ӈинӄэю вама, ыныкит эвыр нымэйӈъэв выёпчак ӈирэнрылгэ, гынан лыги?
ʔЭквырга-ым ынкы мури еп ныппылюмури.
пэтле алваӈ рэнъэлгъэ.
ʔЭквырга-ым ынкы мури еп ныппылюмури.
Игыр-ым?
Игыр ӄырым, — татлыӈыткогъэ ʔЫттъувги.
Ӈаргынэн тэӈэвыргыргыкэ нытваӄэн.
Тэӈэнвыргыргэвкэ вама, — нывэтгавӄэн Савин, — ӄынур таӈымыльо амалваӈ нъэлыркын.
Ӄынур лымӈэ ымнутэйиквик игыр таӈымыльо йылӄэтыркыт, ӄынур ымнутэйиквик тэӈуйӈэ имыръэнут, ытръэч ӄынур амыргынан, ӈотӄэнат оттыраӄагтэ эвыр ʔыльылти ынкъам йыӈэттэт.
ʔЭквырга-ым еп эплыткукэ Савинына чиниткин вэтгав, люур мэӈӄо навалёмгъан ʔыттъин тавтав.
Аплёратвака маёлгыеквэ вытрэтгъи магляльын, ынӄоры тагратыӈогъэ.
Ынан гыролмакы танэн гытгын, вэтгыры чывинин аэродром ынкъам чекавэтываӄ нывилгъи орааканлятыльык ярак ӄача.
Ынӄоры, торвалёма ʔыттъин тавтав, ӈытоӈӈогъат ʔоравэтльат, ягнанво вулӄытвипыкитльэт рэмкыльыт.
Ыргынан накамлелтагъан ынин оргоор.
Орвэпы ӄутгъи эквынпыначгын, ытлён ӄынур колё мэпэӈъивэтыльын.
Лелют, рилвыт ынкъам лыляргыт ынин гъаӈойпыленат.
Ытлён ӄъэлитвыгъи ынкъам ынкы нэльугъэн ʔоравэтльата ынин илгыкырвир, ӄынур нэмыӄэй ʔанойпыльын.
Ынпыначгын гатаӈавэръэпылен, ӄынур крычмыма.
Ынык ныркувӄэн лымгиръын ӄораналгэн; яалеӈӄач нилгиӄэтӄин имчьэчукин нэлгын (пэнаӄалгын); ынпыначгык гыткак торпанраӄонагтэ ынкъам чечот.
Ынӈин вальыт эвиръыт атымӈэйпыка нынтыӄинэт.
Ынӄэната таӈалкылыӈ, энмэн ынпыначгын раӄэты энаача гаторавэръэпылен.
Ивкэ Еттык, ынан гаглеты пынлёнэнат:
Мэчынкы гымнан игыр трэльуӈын ʔЫттъувги, ӄэйвэ этлы ытлён еп эриӈэкыльин?
Еп ытлён эриӈэкыльин, — татлыгнэн чинит ʔЫттъувгинэ.
Ынӄэн колё нымэлӄин, — иквъи ынпыначгын, мырковъентогъэ ынкъам рамынноӈэты мынгаймэтыӈонэнат ыныкорвык камлелтаткольыт ʔоравэтльат.
Йыӄӄай-ым, — ныпытӄивӄин ытлён, — гым нычимгъуйгым, вэчьым ытлён энмэч риӈэгъи.
Гымнин нынны Гэмавъе.
Гымнан трэльуӈыркын ʔЫттъувги.
Ӄиквыткы, энмэн ытлён рэльуӈыркынин Гэмавъена, нымытвальа колхозык Эргыръон.
Мынльувылгымык, тумгигыт Гэмавъей.
Гым вай ʔЫттувйигым.
Тэленъепкин ымыльорык лыги лынъё, ваӈӄыттамэнӈыльын Гэмавъе тэленъеп нытумгыльэтӄин гынниӈӈыттыльык Мэмылына.
Ытри гэтумгэ таӈыннаны вальыт.
Янор-ым, ытри ачгыта нынымытваӄэнат.
Чама-ым, ыргынан вэты ʔылгу нылгыӄин тамэнӈатгыргын, йъарат-ым ваӈӄыттамэнӈатгыргын.
Ӈыроӄавык-ым, тэленъеп ытри гэӈэквъилинэт.
Гэмавъена чинит гэнмэйӈэвлин экык, Мэмылына-ым — ӈээкык.
Ӈыраӄавык-ым.
Ӈутку ытри амалваӈ нъэлгъэт.
Гэмавъе амӄынъычо нывакъотваӄэн ярак, ытлён кытэ ныльуӄин нымытвальа.
Ытлён ӄонпы миӈкыри ванэван нылӄытын нымнымгыпы.
Пууръу Мэмыл ӄонпы ныӄиврильэтӄин лымынкы вак: пэнин ытлён миӈкыри ʔайӈавъё ынкъам ытлён эвын лымынкы нытваӄэн ымы энаальык, ымы полярнык станцияк, ымы-ым йъарат ыяа нымытвальык чычеткинэк.
Чама-ым Гэмавъе пэнин авъеткынка вальын, Мэмыл-ым ӄонпы ныпычвэтгавӄэн.
ʔЭквырга-ым ынӄэнат алваӈ вагыргыт нэнанъомравыткоӄэнат тантомгыльатгыргэты.
Ваӈӄыттамэнӈатгыргын — нитчыӄин мигчир, ныкимыӄин.
Таӈычьыгыргын, титэ ачгыта нывакъотваӄэн тумгытум амымӈылтэлльан.
Гэмавъе амрапалёмтэлӈыльын мэгчеранма, Мэмыл-ым — амрамӈылтэлӈыльын.
Ынан нэнатвыӄэн чинит льоо, валёмъё, ымы ръэнут гэкэлилин книгак.
Ӄэйвэ ытлён агтыкалегъёляткыльэн, ʔэквырга-ым ӈээккэтэ Тэгрыӈэнэ нэнанымӈылявӄэн гамгакалевэтгавъё книга.
Кытваӈӄытык Гэмавъена нинэтэйкыӄин майӈырынныльын ʔирэмъетыльын ӄораӈы.
Ынан еп тайкыма рынныӄач, Мэмылына энмэч нэнанымӈылявӄэн имыръэнут: яачыӈкэн гыннэӈыттыгыргын, армачьатгыргыт Гайаватэн, чама ӈавтыӈгыргын ӄулинымнымкин механикэн ӈэвысӄэтык кылиныгйивэтыльык Нина Ивановна.
Гэмавъе нытэӈычьэтӄин палёмтэлык, алымы ынан механик ынкъам Нина Ивановна ынкъам эвыр ымы геройтэ пыӈылкэн Песня о Гайавате вытку нэнавалёмӄэнат.
ʔирэмъетыльын ӄораӈы.
Ынан еп тайкыма рынныӄач, Мэмылына энмэч нэнанымӈылявӄэн имыръэнут: яачыӈкэн гыннэӈыттыгыргын, армачьатгыргыт Гайаватэн, чама ӈавтыӈгыргын ӄулинымнымкин механикэн ӈэвысӄэтык кылиныгйивэтыльык Нина Ивановна.
Гэмавъе нытэӈычьэтӄин палёмтэлык, алымы ынан механик ынкъам Нина Ивановна ынкъам эвыр ымы геройтэ пыӈылкэн Песня о Гайавате вытку нэнавалёмӄэнат.
Ӄынвэр-ым мытэймэвмык, иʔам ынпыначгын ныкитэ пыкиргъи эмрэльуӈэ аэродромык ʔЫттъувги.
Этлы амтымӈэ анкэтъоӈатка тынтыгъэн Гайавата, алымы Мэмылына нэнатвыӄэн амалваӈ вальын пыӈыл.
Ынӈинвулӄытвик Гэмавъена, тайкыма ӄорэн рынныӄач, тэӈвытку валёмнэн америкальыргэн индейцаргэн пэтыпыӈыл, ынӈот вальын: энмэн эчги амалваӈ вальыт ʔоравэтльат нычеэкэвӄинэт ынкъам нытааӄоӄэнат ыннантаʔакойӈа — ытри ӄырымэнат маравыльылӄылтэ ыргичгу.
Нымэльэв ынӈин нымытвак, — иквъи Гэмавъе.
Ынӈин валын вагыргын, тывъё Мэмылын, ныркылеӄин ытръэч индейцыльырык, наӄам-ым этлы ымыльо нымытвальырык Америкак, ынӄэн Гэмавъена чемгъойпы рултыгъи.
Вэчьым ынӄэн гатвален алваӈ рамӈылява Мэмылына, эвытлым Тэгрыӈэнэ.
Титэ ръапыӈыл нынымӈылявӄэн ʔоптытъар ʔоравэтльата, ӄынвэр-ым ынанъяачы тывыткольа нэнанымӈылявӄэн алваӈ ʔыттъыёлкэнак тывыткольык.
Мэмылына ынӄэн вагыргын ганымӈылявлен тэленъеп, еп Тэгрыӈэ экэлиткусӄивкэ риӈэнэӈэтэ Хабаровскагты.
Ынкъам ынӄэната Гэмавъена ынӄэн пыӈылтэл энмэч гэмо малытчыё, миӈкыри ӄун Мэмылына нымкыӄин пыӈылтэ нэнатвыӄэнат.
Ӄолетъылё Мэмылына рымӈылявнэн, иӈӄун энмэн Москвак ратвагъа омакатгыргын (конференция) амаравкэтагъяӈыльэн ынкъам тыӈэвыёно (делегат) Чукоткайпы ритгъэ таӈӄорагынрэтыльын ʔЫттувги.
Лыгивулӄытвик, энмэч рагтыплыткок Гэмавъе чемгъоӈогъэ, рыпэт нылвавӄэн йылӄэтык эргыръотагнэты:
Гымнан тырэнӈивыӈын ʔЫттувъейпы Амарав кэваратэн таʔакойӈын, чимгъуплыткугъи ваӈӄыттамэнӈыльын гымнан тырэтэйкыӈын ынантаӈычьын микынэ еп эльукыльин таʔакойӈын.
Гымнан тырэкэлиӈын ынкы.
Ынкъам ытлён чемгъоӈӈогъэ.
Ӄынур гэмгэтэминӈыльэ, Гэмавъена энмэч чимгъунин ныкитэ, ръэнут рэкэлигнин таʔакойӈык.
Инъэ ытлён капчачавыӈогъэ: эты мэчынкы рэӄиврилтэтгъэ ытлён акваттагнэты тыӈэвыё (делегат).
Гэмавъе эквэтгъи нымнымэты, иӈӄун лыги эмрэтчыӈэ титэ рэквэтгъэ ʔЫттувйи.
ʔЫттувйи ынан люнльутэ рыннин, эргыпӄорагынрэтыльын еп ыяа гаӈалвыльыма нытваӄэн, ытлён етыльылӄыл ӈэръамытлыӈэн ʔылёӈэттэ галяплыткок.
Эквэтыльылӄыл-ым Москвагты вытку йъилгын тэлпык — ынӈин нанымӈыляквъан Гэмавъе правленияк колхозык.
Ынпыначгын пэлӄынтэтгъи ярагты онтымавэты, ыннэнйъилгык мэчынкы ынан рэтэйкыгнин ынӈин вальын таʔакойӈын, миӈкыри гэчимгъульин.
Ӄырым амынан амтаʔакойӈын нытвагъан, ынкыри лым рэтэйкыгнин рырамавъёчгын.
Ынӄэн-ым вэтыӄун вальылӄыл миӈкыри ӄун ынкы имыръэнут таӈкалеӈ.
Ынръам ральонъёлӄыл нъэлгъи ваӈӄыт.
Гэмавъена тэленъеп чимгъуу нинэлгыӄин майӈырыркэн ваӈӄыт.
ʔОптытъар гивиӈитти яал, Каннайына, гынниӈӈыттыльэ — уӈиильэ, колхозкэнак нынныльык Ленин, ганмылен лыгэмайӈырыркы.
Гэмавъена тыӈивынин чиниткин экык ынӈэнколхозэты, ынӄэн колхоз гатвален ӈирэӄӄликкин километрмэл урэльу колхозгыпы Эргыръон, ынкъам эккэтэ куннин таӈгыннэӈӈыттыльэпы ыннэн ваӈӄыт.
Ынӈэн ваӈӄытгыпы гэтэйкылин колё нытэӈӄин тайкыгыргын!
Гэмавъена гэтэйкылин ваӈӄытык ынанмайӈычьын картина ынкъам гэнӈивылин ытлён игыр Москвагты, ӄэвииръу тумгытум Сталинына.
Вэтыӄун-ым льоолӄыл ваӈӄыт.
Гэмавъена нэмэ тыӈивынин экык колхозэты нынныльэты Ленин, ынкъам ивнин экык, иӈӄун эвнэпичгычьэткэ нитгъэн корма ваӈӄыт.
Экык пэлӄынтэтгъи вытку ӈыроча кивыплыткук,      ʔэквырга-ым ытлён уйӈэ гатвален аваӈӄытка.
Ӈирэӄэв ваӈӄыт панэна Каннайына гапэлятлен.
Ынӄэн ваӈӄыт мэкына аӄайылыӈ вальын.
Киткит рыпаӈъэвӈытовыплыткок ʔыттъыт, Гэмавъе чинит эквэтгъи.
Какомэй!
Гэмавъе нъэнӄэтӄин пыӈылтэлык еп эплыткукэ тайкыё ымы аккагты ынкъам ʔылгытомгэты Мэмылына ынан лёӈытва нинэнтыӄин, ръэнут рэтэйкыгнин.
Гэмавъена нэмэ йынатыӈонэн ваӈӄыт.
Кытъаткэ гынниӈӈыттыльын ныгтачьатӄэн.
Ӄынур амрантанъымӈычвынӈа ынан рырэсӄивэннин Гэмавъе ралкогты, миӈкы ныймэтваӄэн ваӈӄыт ынкъам ивнин:
Ынӄэн-ым вай.
Ытръэч-ым ӄырым йытлёлӄыл, ӄутти-ым эвыр тэгъеӈу лыӈкы ӄыркургынэт.
Гымнин ӄутти варкыт.
Ытръэч ӈанӄэнат ныппылюӄинэт.
Рэӄу-ым йымэтваркын наӄам ваӈӄыт?
Ӄытвыгын вэчгыргын.
ʔЭнӄэтыркын?
Опопы гымнан чинит мытвыгъан.
Ынӈэ.
Гымнан люнрэпириӈэ тынтыркынэт гынин манэт.
Алымы нымкыче тиквыт, ӄырымэн йытлёлӄыл.
Ынӄэн гымнин кэтъоёлӄыл.
Гэмавъена моонэн анъяк Каннай.
Гым тычичевыркын, — иквъи ытлён.
Гыт алваӈ чичевыркын, — рамынноӈэты иквъи Каннай.
Гым ʔатав ынӈин тиквъэк.
Гымнан чит нэнаратвыӈэгым гынин айылгыкэчьатгыргын ынкъам тамэнӈычьатгыргын гынниӈӈыттык, — нинивӄин Гэмавъена.
Этлы, ынӄэн нэмыӄэй алвагты.
Ӄырымэн гыннэӈӈыттыгыргыкэн.
Ынӄэн кэтъоёлгын ынанъыттъыёлкэн ваӈӄыткэн котъён гынык эккэтэ.
Гынан, рымэгчеравма ынӄэн ваӈӄыт, чимгъуну нинэлгигыт томгыльатгыргын варатэн, чинит-ым гынан ынӄэн гэмо рытчыгъэн, уӈиильыт гэмо рытчынэт.
Ӈэнку гынан йылынэт морыкы манэт ынкъам эквэтгъи.
Ӈэнку ыныкит гымнан лыги тъылгыгъэн, рэӄу рэтэйкыӈын ваӈӄыт, ӄырым тъыпиринэт гынин манэт.
Ӄэглынангэт, Каннай, гым люнчимгъутэ ӈэнку гитигым.
Гымнан гыт люнрэнъээвӈэ тынтыгыт.
Ынӄэн тэленъеп гатвален, ӄыпаагэ анӈэначьатык.
Иӈӄун ӄыпаагэ гымыкы этрэркурӈынин гыннэӈӈыттывалы, ынантаӈпылвынтэн ынкъам гымнан чинит трэтэйкыӈын кэлийыӄуйгын ынӈэнвалягты.
Вэлынкыӄун, Гэмавъей, ʔэквырга-ым гымнан лёнйъота тынтыгъэн ынӈин вальын ӄэвииръын.
Гыт нытэӈъэв нытаваӈӄынӈэгыт, ʔэквырга-ым гынан ʔаткэвма лыги нинэлгигыт ʔоравэтльэн чимгъун: ытлён ʔомрыӈ вальын ваӈӄытык.
Гэмавъе чемгъоӈӈогъэ.
Каннай-ым анӈэначьатэты лыляпыткоӈӈогъэ ваӈӄытыӈӄачагты, рэнмык йымэтвальэты.
Вэчьым ӄэглынангэт, — иквъи ӄынвэр Гэмавъе.
Гымнан вэймэну тылгыркын гынин ʔаатгыргын, Каннай, ынкъам люнрэнйыркэвӈэ тынтыркын гынин чимгъун.
Каннай, гымнан тыкычгэпын гынин чимгъун ынкъам ынӄэната гым тивыркын, мынамманаӈат ӈирэмури тэнтумгу.
Ынкъам Гэмавъена тывыӈонэн чиниткин ратайкынъё, Каннайына-ым чинит рывиривнин ранмэпы ваӈӄыт, чинит рыльэтэннин Гэмавъена орвэты.
Ӄэглынангэт, — иквъи ытлён акватыльэты, — титэ рэплыткуӈын амаравкэваратэн таʔакойӈын ынкъам рэнльэтэнӈын ʔЫттувъена, гынан, ытлён нымэльэв ӄынинъэйвыгын.
Мачынан нивнинэт омакатынвык (конференцияк), энмэн ымыльо Советкэн вараттэ лёнрамаравӈа итыркыт, ымы майӈывараттэ ымы мъавараттэ.
Ымы ынӈин мэйӈэльын, ӄынур россэльыварат, ымы мъаварат, ӄынур лыгъоравэтльат ынкъам уӈиильыт.
Лыгэн ынӈин нивнинэт.
Ынкъам ынӈэ энанъяка гым гынан Гэмавъей, — иквъи Каннай эчги льунин, колё малкоргавыльын ваӈӄыттамэнӈыльын ынпыначгын.
мъаварат, ӄынур лыгъоравэтльат ынкъам уӈиильыт.
Лыгэн ынӈин нивнинэт.
Ынкъам ынӈэ энанъяка гым гынан Гэмавъей, — иквъи Каннай эчги льунин, колё малкоргавыльын ваӈӄыттамэнӈыльын ынпыначгын.
Эмӄитпымигчирэтэ Гэмавъена рыпэт гэмо лыгнин чывипыт йъилгын галяльын.
Кэтэм таӈгаймавык мигчир, Гэмавъена рымӈылявнэнат Мэмыл ынкъам экык, миӈкыри ӄун энмэч винвэ ʔаӄантыӈ — калегырга таʔакойӈык амӄынъычо нэнатвыӄэнат чимгъут ынкъам лыгалгыргыт ваӈкыттамэнӈыльэн.
Мэмыл нылгэргавӄэн — ынӄэн ынан рымӈылявнэн Гэмавъена амаравкэваратэн таʔакойӈын!
Ынан нэнакачьаранъяӄэн, тэминӈэтыльэ нинэйылӄин ыныкы иӄумиӈкыри вальын мигчир: йъын, ӈайыткын,   ытръэч-ым этлы ʔоравэтльат.
Мэмыл нэмыӄэй мэчнытэминӈыӄин таваӈӄынӈык, нэкэм ыныкит тэйкык ръэнут танӈавэты вальын.
ʔЭквырга турэймэвкы итчымигчир, ытлён ӈутку лёӈӄыръачета нитӄин Гэмавъена рээн.
Айпэчгыткынык энаёчгык гэтэйкылинэт ʔоравэтльат гамгавараткэнат.
Ытри нылеӄинэт ачгыта ынкъам нынрыӄинэт кыргычьыт.
Ынӈэнкыргычьык гэкэлилинэт вэтгавыт гэмгэйилымил Амаравкэгыргын.
Чит Гэмавъена нинэрэкэлиӈӄин ынӄэн вэтгав таʔакойӈык амалваӈ вальыелымэл, ʔэквырга ынан лыги нинэлгыӄин ытръэч руссильымил, лыгъоравэтльаелымэл ынкъам уӈиильымил.
Мэмылына нэмэ ӈутку ытлён винрэннин: калеткорак каленыгъёлявыльэпы ынан лыги рытчынин, миӈкыри ныкэлиӄин ынӄэн вэтгав англияльыелымэл ынкъам немцальыелымэл, калеткоракэнайпы-ым гынрыратыльэпы Кабицкайпы — полякыльымэл.
Лымӈэ ытлён нывинрэтӄин ӄулимигчирык: нинэльумыткуӄин рымъян ынкъам койӈылявыт, нинэнчеэкэвӄинэт энаёчгыт ынкъам рырамавъёчгын, плыткооттэ Гэмавъена.
Плыткома ӈыроӄав неделя мигчир ымыльэты гэплыткулин.
Энмэч ӈыраӄычьэты ныкитэ Гэмавъена ёнэн таʔакойӈын энаёчгычыко ынкъам ыннэн неделяк лёӈыгтота рыннин, ынӄо-ым йытонэн рычичьэннин ӄынур вытку льоо.
Мэмыл нычимгъуӄин, иӈӄун энмэн Гэмавъена нэмэ рэпиригнин чывиткунэӈ ынкъам ратанкавӈыӈӈогнэн тайкыё, ʔэквырга-ым тэминӈыльэ йытонэн рырамавъёчгын йыръэннин таʔата таʔакойӈын ынкъам качьарэты йылнин Мэмылына.
нычимгъуӄин, иӈӄун энмэн Гэмавъена нэмэ рэпиригнин чывиткунэӈ ынкъам ратанкавӈыӈӈогнэн тайкыё, ʔэквырга-ым тэминӈыльэ йытонэн рырамавъёчгын йыръэннин таʔата таʔакойӈын ынкъам качьарэты йылнин Мэмылына.
Ыргынан натааӄогъан ӈирэнлеӈу алымы ынӈэнтаʔакойӈа нъытааӄонат мэчынкы мытлыӈэн ынантаʔагытлечьыт.
Ынӄо Мэмыл рагтыгъэ.
Инъэ ынан рыгъевнин Гэмавъе ынкъам рымӈылявнэн, энмэн еп ӈирэӄ ʔылёӈэттэ галяк ʔЫттувйи энмэч гэквэтлин.
Нъэлгъи ытръэч ыннэн мычвынъёлгын: вэчьым делегат ӄэйыӄын ратвагъа Въэӈык.
Эвытлым риӈэнэӈ уйӈэ ратвагъа.
Миӈкыри ӄун рэӈама Тэгрыӈэ, калеткосӄэвынво Хабаровскагты, ынан ӈирэӄ ʔылёӈэт ʔатчанэн риӈэнэӈ.
ръэтгыпыльын делегатык лыгэёʔанмачы.
ʔАтчакэн яраӈы эмэйӈыкыльин, номӄэн чама ныӄэргыӄэн.
Ковлёкы столык нывакъотваӄэнат Гэмавъе, ʔЫттувги, риӈэнэӈэткульын Савин ынкъам лымӈэ ӄол йыӈаё элгывалӄылыргыльын.
Гыролмакы нывэтчатваӄэнат ӈыроӄ лымӈэ йыӈаёттэ ынкъам мигчитльэт аэропортакэн.
Таʔакойӈын, рырамавъёчгын ынкъам энаёчгын ымыльорык нынчичьэтӄинэт энэчгытэты.
Савинына энмэч нэнанмытлыӈӄавӄэн пирик таʔакойӈын, ʔэквырга-ым нэмэ эмӄынгитэк нинэльуӄинэт турыльыт калегыргыт, эльукэ рытъёттэ ʔыттъыёл.
Гэмавъе авъеткынка нытваӄэн, лылет ынин нунтымӄинэт ытри ӄынур ытръэч мэлпэӈъивэтыльыт майӈыръэтгыпы курык.
ʔЭквырга чимгъучыку ынык игыр, ӄынур крычмын.
Нымэльэв гэчимгъулин, — нивӄин Савин, — колё нымэльэв.
Ымыльо ниничгытӄинэт.
Ымнымытваӈэт ванэван мынльугъэн ынӈин тэӈэльын мигчир.
Ынан йылнин таʔакойӈын аэропортармагты ынкъам лымӈэ иквъи:
Ӄырым нъытвагъан, ӈээӄ нивӄинэт, таӈычьатгыргын ʔаӄатвагырга эвинрэткэ.
Эпиӈэръукэ нъитгъэн мури ӄырым нъыйъоткогъан.
Ытръэч вай гымнан тривӈыркынигыт, тумгытум Гэмавъей, таӈнымытвагыргын гынин тывъё ынӄэн малӄырымэн америкальэн.
Гым тычимгъуркын ынӄэн вагыргын индейцальыргэн.
нъыйъоткогъан.
Ытръэч вай гымнан тривӈыркынигыт, тумгытум Гэмавъей, таӈнымытвагыргын гынин тывъё ынӄэн малӄырымэн америкальэн.
Гым тычимгъуркын ынӄэн вагыргын индейцальыргэн.
Нырэӄын-ым?
Гэмавъена нэнапалёмтэлӄэнат ынӄэнат вэтгавыт.
Ынӄэната, — вэтгавыӈӈогъэ ытлён, — гымнан тытэйкыгъэн амаравкэваратэн таʔакойӈын.
Игыр америкальырык гэмо нэтчыгъэн тэленъепкин вагыргын.
Мынъынкэтъоӈатгъан ырыкы.
Ванэван, тумгытум Гэмавъей, — элгывалӄылыргыльа йыӈаёта ивнин.
Ытри.
Гымнан-ым ынӄэн лёнратвыӈа тынтыркын.
Амаравкэваратэн таʔакойӈын ынӄэн ръэт ымыльо америкакэн, ʔэквырга ӄырымэн игыткиныргин нымытвальыргэн ӈотэнвагыргык.
Вэнлыги, — нытъивъэв иквъи Гэмавъе.
Йъарат-ым эвыр ынӄэн нымэлӄин раяаӈгыргын, — нивӄин ʔЫттъувги, — чама винрэтыткульын амаравка этгыргэты.
Ӄэглынангэт, — вэтгыры вагъэ Савин.
Гэмавъе онтымэты иквъи:
Гымнан нэнавалёмэгым энмэн ынӈэнконференцияк нэрэльуӈынэт делегаттэ ӄоленотагты ӄытыльылӄылти, иӈӄун нырынгивинэт делегаттэ гамгавараткэнат.
Гым ынӈин гэнанымӈылявлен Мэмылына.
Ӄыйылгын ырыкы ынӄэн таʔакойӈын ʔЫттъувги.
Морыгконференцияк ратваӈыт нэмыӄэй ӄулинутэльыкинэт рэмкыльыт, — иквъи ʔЫттъувги.
Ынӈин этъопэл таӈыӈ.
Ӄиквынэт, ʔЫттъувги, энмэн ӈотӄэн  таʔакойӈын гэтэйкылин лыгъоравэтльата тэмиӈыльэ, гэтэйкылин ваӈӄытгыпы, ынӄэн тымъён уӈиильыгынниӈӈыттыльэ.
Мачынан мургинэт Советкэнат делегаттэ нытааӄонат, ынӄо таʔакойӈа ӄулинутэльык делегатырык рээн ынкъам вэтыӄун кынмал нытэйкэвыркынэт, иӈӄун авнатвака нитгъэн мараквыргын.
Ынкъам гыт, ʔЫттъувги, нэмыӄэй ӄытааӄоркын ырык рээн.
Эченур янор рырамавъёчгын ӄыйыръэтгын ынантаӈычьа тааӄата.
Ӄыркургын Москвак ынанмайӈывэлчьан.
мараквыргын.
Ынкъам гыт, ʔЫттъувги, нэмыӄэй ӄытааӄоркын ырык рээн.
Эченур янор рырамавъёчгын ӄыйыръэтгын ынантаӈычьа тааӄата.
Ӄыркургын Москвак ынанмайӈывэлчьан.
Капитанский!
Вынэ мэчынкы, — татлыӈыткогъэ ʔЫттъувги, — ынӈин вагыргэты тратааӄогъа ынӈэн таʔакойӈа.
Ынан пиринин таʔакойӈын, энмэч энаёчгычыко рытрэльё аэропортармата пиринин рырамавъёчгын ынкъам ныӄитпъэв ёнэн чинитченлечыку.
Ӈаргынэн таӈрэӈаӈ гэнъэтлин.
Йыӈэттэт энмэч гапаален.
Пэӈаръоӈӈогъэ.
ʔЫттъувги ӄэглынангэт гивлин.
ʔЭквырга лыгэманаӈ нэрэтӄинэт пиӈэт, таӈрэӈаӈ.
Ытръэч яалеӈӄач риӈэнэӈэк нылгэёгъатӄэн: тылечьын энмэч нымигчирэтӄин ынкъам риӈэнэӈэтэ чинитрилык эвыча нэнантакаӈатӄэн кытыйгын, нэнанкытыйгавӄэнат льулӄылти рырылпыраткольыргэн.
Риӈэнэӈ киткит ыльыльеквэ ралегъэ ынкъам гырголятгъэ.
Гэмавъе ытри аэропортакэн эрым мынгаймэтвылгыгъат, ынкъам ытлён эквэтгъи ярагты, гытгык ӄача ʔарэнэнат ынан чиниткин ʔыттъыт лылепгъи рэӈанаӈагты, Савинына энмэч тэйкынинэт ӈирэӄ кэмлилти, гырголятгъэ ынкъам риӈэгъи айвачыӈӄачагты.
Ынпыначгын ваӈӄыттамэнӈыльын ныркувъав рэмыннуӈгъи кыляма лылетэ риӈэмъетыльын риӈэнэӈ эвытрыкэ нъалтагнэты.
С.
Пэтле рамго кино, кинольын энмэч гэпкитлин.
Киноплыткок раграпчаӈыт.
Амалваӈ вальыт о’равэтльат.
Паӈъэвӈытоӈӈок вулӄытвик клубык ӄонпы нымкъэв ʔоравэтльат нумэкэтӄинэт.
Пэтле рамго кино, кинольын энмэч гэпкитлин.
Киноплыткок раграпчаӈыт.
Колхозкэн Эргыръон ымыльо ӈэнъян игыр ӈутку гумэкэтлинэт.
Аны ванэван амӈэнъян.
Ятыӈок кинольын ымыльо ӈинӄэгти еп инъэ нытлепыльэтӄинэт аӈӄагты ынкъам гаӄолема ныкытгынтатӄэнат аӈӄачормэты, ыныкит ныльуӄин киномеханикын ʔЫттъыльынин тылечьылыгъитвъэт.
Ыргынан нырэнрыӈӄинэт ʔытвэпы клубэты кинолентаёчгыт.
Ыныкит-ым мэӈин тылеркын гакинолентама ʔЫттъыльынэ рээн, ымы ынананӈэначьа дежурнильэ рангаляӈанӈынэн клубэты.
Ынпыначгыт етыркыт вытку киноӈӈок: ыннэн кэливытгыр урэльу кинотагнэты, ынанораӈ ӈирэӄ кэливытгырти кинотагнэты.
Ытръэч ӈот ынанпагчеӈычьыт киногты Мэмыл, лымэвыр завхоз.
Гэмалӄот мэчгынмыеп ныетӄинэт.
Нычьумэткуӄинэт, нынвэтгаатӄэн ʔЫттъыльын, нымӈылёӄэн, ръакартина ынан рэннин.
Ынанкавычьык вакаӈынвык ытри нывакъоӄэнат ынкъам агагчавка нывэтгавӄэнат.
Мэмыл ӄонпы нымӈылтэлӄэн, ӄэйвэ имыръэнут ыныкит вэтгаво нылгыӄин.
Ынан майӈыягталгыргын гаяален, нымкыӄин имыръэнут гэльулин, ымы игыр ынин мачтанӈавэты вальыт лылет ӈиныльэткинэмил пагчеӈэты лылепыркыт.
Клубкэнак залык ачгыта — ӈирэӄэв рэлкун, мачмыӄыӈ вальын.
Ынӄэн библиотекано нылгыӄин ӈутку ӈыроӄ шкафыт руссильэ ынкъам лыгъоравэтльакнигата йыръыльыт; ӈутку ымы чьумэт, доминот.
ʔОравэтльата гэгрулмылин столӄай, ынкы нычьумэткуӄинэт на мусор, ʔыттъыёл рыролылтавтагнэты.
Энмэч мытлыӈэн увичвэтыльыт гэнрулылтэвлинэт Кэӈъиринэ, чинит ытлён ымы микынэ люӈынрулылтэвэ.
Мэӈин лымӈэ?
Ынпыначгын Мэмыл вэтгычемгъогъэ чьумэткук Кэӈъиринэ рээн.
Пытӄы мыкыӈ ʔоравэтльат Гономына ӄача.
Ынан нэнаймэӄэн торранмыгазет.
Микынэ рай ʔылӄапӄагъёчгын нинэнрыӄин, ӄутынэ пэтыранмыгазет нинэнчымӄэвӄин; ӄутырык ныракалевэтгавӈыӄэн турыльын, еп аймэкэё, ранмыгазет.
Аны евъев, — ынан ракалевэтгавӈыткы, — нинивӄинэт ытри Гономына.
Кита, Унпэӈэр, ӄъарэгын ӈотӄэн чьомыткын.
Гоном мачээчгэты ӄытгъи ынӄам ынӄо иквъи:
Киткинуӄэй ӄынивтылев мранӄачкэн чьомыткын.
Ынӈин.
Игыр-ым вэтгыры.
Йымэплыткок газета, ытлён ӄытгъи лыляпыльэты чьоматкольэты, омакатыльэты Кэӈъиринэ ынкъам Мэмылына гролмакы.
Вачак ымы ӈотӄоры ынан ванэван эмчьумэткульыт ныгитэнинэт.
Ынан майыӈкы нинэгитэӄин, миӈкыри накалевэтгавыркын ранмыгазет.
Вай-ым ынӄэн ынан чинит тэйкынин, чинит рымигчирэвнин.
Редколлегияльо Гономына рээн лымӈэ ӈирэргэри: кэлиныгйивэтыльын Эйӈэч ынкъам ивинильын Ринтувги.
Ринтувги нывинрэтӄин румэкэвык заметкат.
Мигчир Гономына нинэнлеӄин.
Ытлён — ивинильын ʔыттъыёлбригадайпы — гэльулин председателе редколлегияк.
Ынан нинэнлеӄин заметканомакаквыргын, энантанкавӈатгыргын, ынан ымы нинэтэнтэйкыӄин газета, миӈкыри ӄун ымы Эйӈэч, ымы Ринтувги эгъюлеткыльинэт тэӈкэлик заметкакэн нынныт.
Нынныт Гономына нымэльэв нинэкэлиӄинэт, ытръэч вэнлыги рисоватык ытлён нылвавӄэн, ынӄэната нинэгтыӄинэт яаёлӄылтэ рисункыт журналгыпы.
Тэӈвытку ӈотэнгазетак ӄынвэр вай йыпаннэн карикатура: кынвэр-ым вай нэльугъэн чиниткин художник.
Ранмыгазетак ӄача вальыт нэргъав танӈыткоӈӈогъат.
Гоном палёмтэлыӈогъэ:
Вай ынӄэн Кэӈъири!
Кэӈъирий, китаӄун ӄыетги ӈанӄо!
Кэӈъири ӄутгъи, анпаавка гитэк чьумэт.
Ӄэйвъэм мэчынкы ытлён таӈээчгатыӈ: Мэмыл ʔаткэвма нытваӄэн ынкъам энмэч гынмыеп нычемгъотваӄэн.
Кэӈъири эймэвык газетагты, тэнӈыткульыт паагъат.
Мэмылына рыялгытаннэн чьумэӄэй ынкъам лылепыльэ нъайӈавыӈон Кэӈъири.
Ытлён пэлӄынтэтгъи, гитэнинэт чьумэт ынкъам иквъи.
ʔАмын-ым ынӈин.
Ынӈини
колё таӈычьыгыргынр
Ынкъам эвыр ынкы лыгэӄылпэ ытлён Мэмылына рырулылтэвнин.
На мусор!
Вынэ ытръэч кытӄонача Кэӈъири — мурык колхозкэн ынантаӈычьын чьумэткульын — нынрулылтэвӄин.
Ӄэйвитык ымыльо ӈутку тывъё гымнан гэльулин, ӄоо иʔам рай мургин чемпион ынкы гэрулылтэтлин.
вальын; ӄуттъим, энмэн Кэӈъири гэпэӈъивэтлин — анъым ынан энмэч ыннанмытлыӈӄав увичвэт нинэнлеӄин; ӈыроӄавыт-ым нивӄинэт, энмэн ытлён ручеквъи ранмыгазетак льук карикатура.
Гым-ым чинит ʔаткэвма нычьумэткуйвигым, ынӄэната чамъам тратвыӈын мэӈин ипэ нипъэ гивлин.
Гоном амратааӄоӈа ӈытогъэ.
Ӈаргын энмэч вусӄымчыку, пытӄы ыныкит ӄэргыклубчыкойпы ӈыток.
Аплёратвак Гономына валёмнэн: рай мэӈин яалейпы эймэквъи ынкъам иквъи:
Микынэ гыт ʔоравэтльагты анӈэнтанӈыткойгот нэнтыгыт?
Вай-ым эты ынӈин этынво гыт нэльугыт?
Вынэ ванэван, Гоном!
Ӄырым этэнымчеӈкэ гыт ӄытвагэ, вай ӄэйвэ?
Ынӄэн инэнъээви.
Инэнъээви чама ʔыръунтэти!
Вынэ ынӄэн Кэӈъири.
Этинэнгыгэрэӈкэ, Кэӈъирий, ӄырым ӄэнанайылгав Ванэван мэӈин газетата тэнӈу нырэлгыгнин.
Газетата ныӄитпъэв нэнанъомравӄэн мэгчердисциплина, соцӄръачетгыргын.
Нэнатвыӄэнат сонобязательствакэн инэнъэӄэрэвыльыт.
Аны Гономына тэӈычьу нинэлгыӄинэт вэтгавык яак газеткэн вэтгавыт.
Алваӈ вама Кэӈъиринэ вэтыӄун ынӄэн ыныкагты нъытвынэн, вачаӄ игыр ынан элвэльин нинэчимгъуӄин.
Аны мачгынан имыръэнут ӄынъомравыркын, эченур ынӈэ энъээвкэ ʔоравэтльан!
Ӄырым гыт инэнъээвыльылӄылигыт!
Уйӈэ ынкы инэнъээвкэ.
Эвыр-ым гыт тэнӈу нэлгыркынигыт — ынкы гыт чинит энарачегыт.
Эӄытличьэткэ, энъэӄэрэвкэ бригада.
Эчимгъукыльигыт элементэгыт.
Ынӄэн, гынык чимгъугйит, гым элементэгым?
Гым тыӄытличьэркын?
А?
Ванэван амгымнан ынӈин мычимгъук, ынӄэн ымыльэты редколлегияк чимгъугйит.
Чама ынӄэн гэмгэӈинӄэе ымы лыги.
Ыныкит бригадак ивыркыт.
Нэмэ рай мургин ӄытли мэӈӄо рай лейвыльэркын.
Мачыргынан нывэтгавыркынат.
Йилыйил уйӈыльин ʔыттъымкыльин.
Амвэтгаво лыӈык ынӄэн элвэльин, ʔэткъим газетык анӈэнатанӈо лыӈык.
Гынык-ым чимгъугйит, газетата лыгэн ынӈин ʔаӄатвагыргын амытва лынъёлӄыл?
Фактыт вэтыӄун вальылӄылтэ.
Ынӄэнака ʔакъанъомравыӈ мэгчердисциплина.
Ӄытлильыт, тэмъюӈыткульыт рыӈыркылявъёлӄылтэ.
Гоном гаймаквъэ, ынан рытгэваннэн, энмэн ытлён ванэван омакатынвык, ипъэм ӈаргын рывэтгаатыркынэн рыӈыркылявъёлӄыл Кэӈъири.
Вачаӄ ынӄэн Каӈъэрэна гынмылкинэк вэтгавык армаӈ вагъэ.
Ынан татлыӈык лывавнэн Гоном.
Ынӈин авъеткынка кытэӄэй вагъат.
Анъым мачыргынан энарачыльыт ӄыкритикаватыркынат.
Эченур ынӈэ энъээвкэ, — вэнлыги нивӄин Кэӈъири.
Аны ынкы уйӈэ инэнъээвкэ, — нэмыӄэй иквъи Гоном.
Кэӈъири ʔэптэ рэгъи.
Гономына ачгыта уйӈэ авакаӈынвыка, ынкъам Кэӈъири ынык яачы вакъогъэ, ынӈэ гынмыл ынан тэӈычьын вакаӈын гэльулин.
Рай иʔам ытлён ӄонпыӈ Гономына ӄача ныратваӈӄэн.
Еп тургитэк карикатура анӈэнайпын, чит мачпаальын, нэмэ мэйӈэтгъи.
Гономына вилюк ӄача валёмнэн эргывэнвывэтгав:
Аны вэтгаво лыӈык критика нутгыӄин.
Гынан чинитувик ӄыгитэгын.
Гынан ипэ ванэван критика лыги ӄылгыгын.
Гынан ипэ тумгытум рэнъэӄэлтэвӈыркын.
ʔАмын аны гыт художниклёчгэгыт!
Аны ынӄэн ванэван гымнан мырисоватын.
Иʔам-ым гынан вэтыӄун мэӈин редколлегияльын чимгъуу лыӈыркын?
Дежурнильэ рывайӈаннэн ʔораак.
Вачаӄ Кэнъири панэн вилюк ӄача нывэнвывэтгавчетӄэн:
Ынӄэн гынин мигчир.
Наӄам ʔораӈ ивык айылга выркын.
Раӄэт-ым майылгавыркын?
Вэнлыги редакторэгым — нарамӈылёгым.
Ӄэйвэ ымы микынэ нъырисованнэн.
Вэнлыги ынӄэн ванэван гымнан мырисоватын.
Ынӄэн стенкорына гарисоватлен.
Раӄ-стенкор?
Мэӈӄоры ытлён етгъи?
Мурык нымнымык уйӈэ Стенкорка.
Аны иʔам ʔыръунтэтыркын.
Гономына гытгытэ тэнӈыткун ʔарэнэн.
ʔЫттъыльынэ энмэч рэквэтэвнин аппарат ынкъам экранык камаграгъат таӈпэральыт эйычгит.
Вачаӄ ынӄэн ӄырымэн аӈӄы, ӄырымэк мимыл, ынӄэн айвалтэркыгэӈкы тыӈэльыт колхозыльэн тэӄрэвытрыӈтыӈэчьыт.
Аны ынан лым нарататкынъегыт, Гоном, — панэна нывэнвывэтгавӄэн Кэӈъири.
Ӄырым ʔынтаткынъегым, ымыльо фактыт моргынан гэнчичьэтлинэт.
Вэнлыги нарататкынъегыт.
Вай рэльуӈын.
Аны эӄуликэ!
Кэӈъири, ӄынвэр, выйитвыгъи.
Лыгъоравэтльа колхозыльа нагэтаӈӈон кубанколхозыльэн фильм.
Кэӈъиринэ чинитувик лыгэкувчемгъольо нинэлгыӄин.
Ынан ванэван нычичевнин, иӈӄун ымыльо ӄутти колхозникыт алваӈ нычимгъуӄинэт.
Ынан ынӄэн ванэван лыги нылгынин.
Ыныкит ымыльорык рэӄулым ытлён нъэйӈэчьивыӄин, Кэӈъири нычимгъуӄин: вай вэну лыӈэ ынин кувчемгъогыргын, лымэвыр эчичевкэ ымыльо ытлён нъэйӈэльэтыркын.
Мачынан гыныгмил нытван, — нинивӄин ытлён бригадира Кымъынэ.
Наӄам-ым иʔам ёргыянвыт кувчемгъольык таӈыӈ нымигчирэтӄинэт?
Иʔам гынык ынан тъарыӈ трудоднит?
Иʔам гынык нэнэнэтэ чимиръэтэвиръыт наяаркынат?
Ымы вай ынпыначгын Ӈоӈӈо — гынык мыкыӈ мигчирэтыркын.
Ытлён гынык ытлыгу таӈэтыӈ.
иʔам ёргыянвыт кувчемгъольык таӈыӈ нымигчирэтӄинэт?
Иʔам гынык ынан тъарыӈ трудоднит?
Иʔам гынык нэнэнэтэ чимиръэтэвиръыт наяаркынат?
Ымы вай ынпыначгын Ӈоӈӈо — гынык мыкыӈ мигчирэтыркын.
Ытлён гынык ытлыгу таӈэтыӈ.
Ок ʔамын, ымы ынкы Кэӈъири рэӄын лымӈэ таӈэвыӈ.
Эвэнэгыргын, ӄырымэн тамэнӈатгыргын, эмӄэлелвынэ ытлён нивӄин.
Эвэнэма ыннэн ныкынтатваӄэн, ӄол-ым ванэван.
Амалваӈ ынӄэн нытваӄэн.
Ӄол нитӄин ымы ӈинӄэй нумӄуӄин, гыютльэн-ым ивинильын тэӈуйӈыльин нырагтыӄэн.
Чама вэты нымэльэв яаёлӄылтэ ʔоравэтльат.
Ыныкит ʔоравэтльан ʔэнку лынъёта мигчирэ ӄонпы мигчирэтыйгут нэнтыркын, чамъам ытлён нымэльэв рэмигчирэтгъэ.
Наӄам ръэмигчир Кэӈъиринэ тэӈу лыӈыркынин — ынӄэн колхозникырык нытаӈылвавӄэн чичевык.
Вачаӄ-ым ӄол нитӄин Кэӈъири нэмыӄэй нымэльэв нымигчирэтӄин.
Ытлён ныгыттэӄин, нымлыӄэн чама нинэпыткыӄин.
Ыныкит мигчир унмык эгыгэркыльин ынкъам итчыкыльин, ынкы Кэӈъири ванэван томгэпы ныпэлятын.
Ынкъам вай ӄэйвитык ытлён нытэгъеӈӄин таӈъоравэтльано итык.
Таӈванэван нъэйӈэльэннинэт чычеткин нэнэнэт, ынкъым ынык ытри ӈыраргарэ гатваленат — анъым вай эмӈирэюну гъурэтлинэт!
Мачтаӈванэван ытлён нъэӄимлюгъэн.
Вачаӄ ытлён ӄол нитӄин ынӈин ныӄытлечьатыӈоӄэн, ӄынур ʔаӄэмлёгты нытваӄэн.
Каӈъэрэна этлы эвинрэткэ ымы гыёлятгыргын нымэльэв чьумэткук, талгъэӈык.
Ӈан-ым ынан ымнымнымык ынанъыттъыёл йымнэн пыргуккъэли.
Ынык ʔыттъыёл пыргуккъэли куннин янор Кэльэвгинэ — колхозык электростанцияк механика.
Вачаӄ ынан пыргуккъэли ытръэч элянма нэнаяаӄэн.
Кэльэвги нычимгъуӄин — энмэн ынӄэн илыръукин къэли, гролмакы уппэӈкы ынкы, иӈӄун элянма илиил ʔэннычыкогты эвнэтиликэ нитгъэн.
Кэӈиринэ ытлён тэнӈу лыгнин, ынкъам рычичевнин, энмэн ӈот пыргуккъэли ныйпыӄэн иӈӄун нымэльэв, культуральымэл амрапэраӈа.
Эченур вэтыӄун нымэльэв яаёлӄыл!
Бригадира Кымъынэ ванэван чьумэт пэгчиӈу нылгынинэт, ынан нэнаяаӄэн ытръэч тэнуйгыкъэли.
Вачаӄ Кымъынэ Кэӈъири ӄутыргымил ʔоравэтльамэл мигчирэтыйгут нинэнтыӄин.
Кэӈъиръим нъэнӄэтӄинэӈъэлетык ынкъам нычимгъуӄин, вай Кымъынэ ытлён тымӈынӈэн анӈэно лыӈыркынин.
Вай ынӈин курэ ӄынвэр гайпатлен ранмыгазетак карикатура.
Бригадагты нымнымык ӄача тэнувэран тэйкыйгут гэнтылин.
Ынӈатал ынӄэн аӈъачгыргын: ʔалыткоолӄыл ӄитынутэсӄын.
Лыгэн миӈкэмил нутэсӄын ръэлыткуӈын, ынкэмил ратгытлё.
Лымэвыр ымы мыкыӈ.
Вачаӄ ынӄэн вэты яаёлӄыл колхоза, тэнувэрачыко нымкыӄин тэкичгын эвилеткэ таӈытваӈ.
Кэӈъири тэнлымынкыри нитыльэтӄин, иӈӄун ынкыри мэгчерынвэты эвнэлӄыткэ.
Ынӄоры ынан валёмнэн, энмэн завхоза Гэмалӄотына рэннин аммонал, ынкъам ынӄэната пэглячьа нутэсӄын нэръэлыткуӈын.
Ынкы Кэӈъири ынан чинит ӄытгъи бригадагты ынкъам, ӄынур вай таӈгэмо ынан аммонал, ивнин Кымъын.
ʔАмын-ым, бригадир, вай тыетгъэк.
ʔЭптэ гымнан тръэлыткуӈын нутэсӄын.
Кымъын, ӄэглынангэт, Кэӈъиринэ чимгъугйит, иничгытэтгъи ынкъам качьараквъэ.
Вачаӄ вэнлыги Кэӈъири ʔаткэвма гатвален: пэглячьа рычимиръэвнин нутэсӄын, вачаӄ ынӄо панэна нымкыӄин мигчир гатвален.
Рытолтатъёт аммонала итчыӄитынутэсӄытъулти лымӈэ рэнтыёлӄылтэ увэрачыкойпы.
ʔЫлёӈэт ынӈин мигчирыплыткук, Кэӈъиринэ лыгэтъылыӈогъат гыткат, мынгыт, ӄэптин.
Ытлён ӄытги полярный станциягты, ӈэранкилометрык оральэты нымгыпы, фельдшерына Алексей Вадимычына.
Фельдшера ытлён нывэймэнъэв рырынгиивнин: Кэӈъири нымкыче ыныкы нылӄытӄин, чама таӈычьыгыргын ынык рээн чьумэткук.
Тэӈгитэплыткук тъытльэн ынкъам палёмтэлыплыткок ытлён, фельдшер иквъи:
Тычичевын гынин тъычгыргын.
Тымкычьыт мэчтъылыркыт.
Ынӄэн ымыльо экэвкыльыт ынӈин нитӄинэт.
Кит-кит ныпыгтыӄинэт тымкычьыт, ынӄо ныпааӄэнат.
Лымӈэ ыннэн ʔылёӈэт рэмигчирэты, рапааӈыт тъылык.
Эченур ынӈэ апаака мигчирэтык.
Ӄымэльым гынык пэтле рэмэйӈэты нанӄын.
Мынчьумэтку кита, ва?
ыннэн ʔылёӈэт рэмигчирэты, рапааӈыт тъылык.
Эченур ынӈэ апаака мигчирэтык.
Ӄымэльым гынык пэтле рэмэйӈэты нанӄын.
Мынчьумэтку кита, ва?
Кэӈъири нылгирэчьумэткуӈӄин, вачаӄ ытлён тарэлвыӈэты ʔэнӄэтгъи, иквъи, энмэн ʔаткэвма варкын.
ʔАмын какой ӄылгэлёгыргын, — иквъи фельдшер ынкъам — вэчьым рытгэватэты эйминнин энатрэтъёлгэпы чьоматкоёлгын ынкъам йыпатыӈонэнат ынкы чьумэт.
Мачӈэръамытлынча ытри увичвэтгъэт, ынкъам Кэӈъири эгъюлкыльин оратвак пыннытвак, коргыльын рагтыгъэ.
Ынин чимгъун ынкы ӄынур ӄэргыйъыйыӄ нытваӄэн, ынкъам рай ынкы ытръэч ыннэнчьэӄэй йъыӄэй нытваӄэн.
Ынӄэнано йъыӄэю нитӄин чимгъун, иӈӄун эргатык инъэ Кэӈъири нэмэ итчыӄитынутэсӄытъулык мигчирэтыльылӄыл.
Инъэ ытлён татэнувэраӈынвэты ӄытгъи ынкъам мэрынрэ виригъи онмыёлгычыкогты, ынкы энмэч нымигчирэтӄинэт ымыльо ынин бригадакэнат тумгыт.
Кэливытгырмил урэльу ытлён ырык рээн мигчирэтгъи.
Ынӄоры эймэквъи бригадирэты ынкъам мынга ʔарэгты нанӄын иквъи, энмэн кытэӄэй виин ытлён алва ралегъа.
Кымъын вэтгыры вагъэ.
Этрилкэ нанӄэн, Кэӈъири ʔоранӄагты иичгэтгъи ынкъам ынкы выквык рымагты амэчатгъэ.
Пэлӄынтэтык, ытлён киткинуӄэй мигчирэтгъи, нэмэ ӄытгъи бригадирэты, рытъылпэравэты льулӄыл, иквъи:
Ынръам вай нанӄын ръэгъи.
Нэмэ вай ӄантаквэты мылӄытык.
Вай ынӈин ымъылёӈэт Кэӈъири эмӄынкэливытгырык ӄантаквэты нылӄытӄин ынкъам ӄлигминунмэл лымэвыр ораӈ ытлён ынкы нытваӄэн.
Кымъынэ ытлён рагтыйгот нинэнтыӄин, вачак Кэӈъири вэтгычемгъогъэ пэлятык.
Ӄэйвитык гым игыр ванэван мыкэтгумигчирэтык, — мачэгыпатэты, иквъи ытлён, — китъам вэнлыги трэмигчирэты, вэлер киткинуӄэй мывинрэттык.
Ынӄэн Кэӈъиринэ ынӈатал кувчемгъольо нинэлгыӄин.
Ымыльорык лыги нэрэтчыӈын, миӈкыри ӄэглынангэт вальын Кэӈъири!
Авынтъылеты татэнувэраӈгыпы лёнрагта итгъи!
вальын Кэӈъири!
Авынтъылеты татэнувэраӈгыпы лёнрагта итгъи!
Ынан вай энмэч нэнамачвалёмӄэнат ынӄэнат вайманвэтгавыт.
Ынкъам ынан ынӄэнат ынӈин тэӈу лыгнинэт, рыпэт ытлён ырыкы мачлымаляквъэ.
Наӄам ынин нанӄын таӈванэван нытъылын, ымы тымкычьытъычгыргын фельдшерык тывъёк ӄэврэӈ гапаален.
Ытлён тымӈэнӈэн ӄантаквэты нылӄытӄин, ынкы рымагты нывакъоӄэн ынкъам ныпаӈъэвӈытоӄэн, эчимгъукэ гэтагты аӈӄы, ӈэгти.
Ӄытрирэк тымӈэвакъотвак нывичвэтӄин: нинэнинтыӄин валы ынӈин, иӈӄун каврак гыргол, ытлён чьомыткына нирын нутэсӄык.
Вай-ым вэнлыги таӈванэван микынэ ытлён ныльунин.
ʔОрувэрайпы выквык рымагты танльоӈ ытръэч ынин левыт, ʔораӈӄайпъым.
Ынкы аӈӄачормык тэӈуйӈэ ʔоравэтльака.
Ытръэч тапӄаӈӄач раӄъоравэтльата рай нинэнчикуӄинэт купрэт.
Ынӄэн, вэчьым, Мэмыл.
ʔЫттъыёлкэн бригада ӄонпы ынкы ныкопранкыквавӄэн, ынкъам копранкыквавыльо ырык нитӄин ынпыначгын Мэмыл.
Ӈан-ым ынӈин ыяайпы ынан ӄырым ныльунин Кэӈъири.
Ыныкит-ым рэльугнин, ӄырым нэлкылнин.
Вэчьым Кэӈъиринэ чимгъумил ынӄэн нъытван, ыныкит ӈотӄэнат атвака нъитынэт.
Вай Мэмылына гатвален гитэнэӈ!
Кэтэм ынӈытэӄ гэетлин Хабаровскайпы каникулынвы ынин ӈээкык Тэгрыӈэ ынкъам рэннин ытлыгэты нылгинэрмэӄин аӈӄагэтанаӈ, ӄэйвитык энмэч яаё, вачаӄ еп нытэӈӄин.
Ынӈатал рыкачьаравнэн ӈээккэтэ ынпыначгын!
Вай ынӄэн гэмо нинэлгыӄин Кэӈъиринэ.
Чама Мэмылын ӈэнъоравэтльамэл вальын ӄэлелвын, пэгчиӈлылет, ынкъам ӄонпы эмыраӄколхозвагыргэты пагчеӈатгыргын.
Ынӄэн Кэӈъиринэ лыги нинэлгыӄин, ынкъам ытръэч эмъюргэ рытгэваннэн.
С.
Ынан-ым  рытэнмавъёлӄылтэ купрэт, танкавӈыёлӄылтэ.
Ынкы еп чикинъэ Мэмыл аӈӄачормэты ӄытгъи: вулӄытвик бригада пэлгэты ынныӈыттысӄивыльылӄыл.
Ынан-ым  рытэнмавъёлӄылтэ купрэт, танкавӈыёлӄылтэ.
Ынанъыттъыёл нымэльэв тэйылигнинэт купрэӈилгыт.
Кытыйга ынкъам тиркэ гатаӈынкыквавленат.
Вачаӄ ʔоптытъар пыгычьыт нытъэрылтэтӄинэт, ӄэтэв Мэмылына рылейвынинэт алымыт.
Ынпыначга йытонэн энаёчгычыкойпы гитэнэӈ.
Аӈӄаткын янор тэӈуйӈэ эръэкыльу пэрагъэ.
Ынӄо вай лыгичивтыл — катам мэмлыткыната — рэӈагалясӄычатгъэ гачгамкын.
Чекыяа чеӈӄагъэ ръэв.
Ръэв,— чимгъугъи ынпыначгын.
Эгитэнэӈкэ, вэчьым ӄырым ымы тъыльугъэн.
Ынан ӄылгэлёгты ёнэн гитэнэӈ, йытонэнат манэгъэнъачыкойпы пыгычьыт ынкъам мэгчератыӈогъэ.
Ӈутку, чыӄаӈӄачормык ымыльэты чиниткин вагыргын ынан гэегтэтлин.
Унтымкыльу гатвален ынӄэн вагыргын, таӈычьыгырго гатвален!
Ыныкит Мэмылына ынӄэн нэнакэтъоӄэн — ынӈатал таӈычьыгыргын!
Ынан лым ӄолетъылё тратвыӈын валёмъё гымнан Мэмылгыпы.
Игыр-ым виин тратвыӈын ӈутку пыӈылтэлык яаёлӄыл.
Ынанӈъочьо ʔоравэтльано горатвален Мэмыл.
Ӈэныльанма ытлён аны колё гэтэвиминӈылин: ынӄэната тэвиминӈэ мэчынкы мынгыткэн ʔоравэтльат таӈынпыннавыӈ.
Вачаӄ Мэмыл алваӈ вальын.
Ытлён палёмтэлма ӄонпы чимгъуркын: аны ӈотӄэн ынанкоргычьын ʔоравэтльан.
Ытлён ӄутырык рээн нэмыӄэй энантомгавыльо ынкъам ʔыттъыёлкэнано председателё колхозык гатвален.
Вэчьым ымы игыр ытлён председателе нъитыркын, ыныкит кэлигъюлыльу нъатвагъан.
Вачаӄ ытлён тэӈэгъюлкыльин калевэтгавык ынкъам кэличитык.
Ӈиныльу вама ытлён ӄутырык, нэмыӄэй ыныгмил вальык а’ачекык рээн, люӈкэлиткульу гитлин, миӈкыри ӄун мургин ӈъочьыварат ынкы уйӈыльу акалеткоракыльо гатвален.
Вачаӄ ыныкит ынӄэн эргыръэт ымыльорыкы вэнтыгъи — ынкы ынръам Мэмыл колё нываӈэлтатӄэн.
Ытлён нывинрэтӄин рытомгавык мурыгнутэк советкэн нымытвагыргын, нинэнтэйкэвэтӄинэт эӈэӈыльыт ынкъам кулакыт, нэнантомгавӄэн колхоз.
Чама вай ымыльо ынан кэлигъюлетыйгут нинэнтыӄинэт.
Вачаӄ кэлигъюлетык чинит нылвавӄэн, йъарат нываӈэлтатӄэн.
Мэмыл ынӈатал нэӈъэлетӄин рылек колхоз.
Ӄэтэв пэтле гыюлетгъэт ʔоравэтльат.
Ыныкит председателё нэльугъэн Вамче, Мэмыл ымы киткинуӄэй люӈъээтэ итгъи.
Чекалваӈ!
Вай ынӄэнагты ытлён гэтэгъенлин, иӈӄун ынӈин вальыт ʔоравэтльат нымэйӈэтынэт.
Ынан чинит Вамче кэлиткуйгут нинэнтыӄан, чинит тыӈивынин калетконвы Въэӈэты.
Турыльэ председателя пытӄы таӈыӈ рыляӈӈонэнат колхозкэн мигчитти.
Ынпыначгын Мэмыл вэнлыги эгыттагнэты члено правленияк эмӄынгивик ныльуӄин.
Мэмыл ынкы чит кэлиткусӄикви, ликбезеты ӄытыӈогъэ.
Вачаӄ вэнлыги лываквъэ.
Ымыльо кружокык кэлиткульыт энмэч гэйӄунтэтлинэт, Мэмыл вэтгычемгъогъэ — чамъам райъогнэнат, ынкъам ынӄэната ытлён ӄытрирэгъи.
Чама нымкъэв ытлён нымигчирэтӄин гыннэӈӈыттыбригадак: Мэмыл ныракалготкэӈӄэн — вай председателё энма эгъюлеткыльу люӈнъэле милгэрыткук, льэтык: вынэ Мэмыл ванэван тымӈэнӈэн нымигчирэтын.
Ымы нымкыӄин мигчир ярак: Мэмылын ӈэвъэн тэленъеп гэвъилин, ынан чинит гэнмэйӈэвлин ӈээкык.
Чама ӄонпы эмыраӄэты ныпэгчиӈэтыльэтӄин.
Ӄол нинэнтыӄинэт, ынан ченлечыку нинэнтыӈэвӄинэт мэйъулет; ӄол нинэнтыӄинэт нинэтэйкыӄинэт ваӈӄытгыпы имыръэнутӄэгти.
Вай ынӄэната ынан эӄылпэ рыпаавнэн ликбез, ынкъам ыныкит ытлён миӈкы тэнынныӈыльылӄыл, — нэнарисоватӄэн мэлгыёчгэпы нынны.
Ынӄэн ынан чимгъунин еп председателё вама.
Ӈааккагты ынан мэлгыёчгык нымэльэв кэлийгут рыннин нынны Мэмыл, ынкъам ыныкит ытлён миӈкы тэнынныӈыльылӄыл, — ʔыттъыёча нинэтрилӄин мэлгыёчгын ынкъам ынӄоры нинэкэлиӄин нынны.
Этъым вай игыр калевэтгавыльыт ӈутку рэмэтивэнӈыт, иӈӄун Мэмылына лыги нымкыӄин романтэ, пыӈылтэлтэ.
Гымнан лыги, ынӄэн ʔаӄалымалявыӈ, ытръэч ӄэлюӄ-ым миӈкыри, миӈкыри ӄун гымнан ӄонпы амӄэглынангэт тыкэлиркын, ӄэйвитык энэчгытэты ӄол итыркын.
Тэгрыӈэ кэлигъюлетык, ынан ӄонпы ытлыгэты калевэтгавъёттэ книгат нэнатвыӄэнат.
Янор Мэмылына нинэгитэӄин, миӈкыри ынин ӈээкык кэлиткуркын.
Ынӄоры ытлён ынӄэнагты ынӈин кэквъи, ӄынур вай ынан чинит нэнакалевэтгавӄэнат книгат.
Таӈымыльэты мурык нымнымык, ыныкит атвыка кэлиныгйивэтыльыт, Мэмылына ынанмыкыӈ лыги книгак имыръэнутэт тывъёт.
Ытлён кэлигъюлыльу таӈылгыӈ, ыныкит вай вэлер ыннэн буква ынан лыги нъылгынин.
Вай ынӈин вальын ынӄэн мургин ынпыначгын — Мэмыл!
Вай-ым йытонэнат ынпыначга э’нъачыкойпы пыгычьыт ынкъам танкавӈыӈӈонэн купрэн.
Йыпаннэнат ӈыроӄ пыгычьыт, ӈыраӄав-ым йыпанма, рэрэннин, ынкъам пыгычьын ʔораӈӄагты кувлыткугъи.
Ынпыначга кэтэм мимлык ӄача йъонэн.
Палӄынтанма гитэнин аӈӄачормын ынкъам льунин  рай мэӈин ӄантаквык рымагты вакъотвальын.
Мэӈин рай ынӄэн?
Мэмылына йытонэн гитэнэӈ, лылепгъи ынӄам элкылнин Кэӈъири.
Ӄэйвитык, ынкы ӄантаквык ӄача Кымъына бригадата нытэйкыӄин тэнувэран.
Иʔам-ым ӄытлеӄылявол Кэӈъири тымӈынӈэн вакъотваркын ынкъам чиӈкъэтывэркын, мигчирэтык пууръу?
Эты ытри паӈъэвӈыторкыт?
Иʔам-ым ынкы амынан Кэӈъири вакъотваркын, ʔэмъим ӄутти?
Кэӈъири пэтле ӄутгъи ынкъам ӄытлегты эквэтгъи ʔораувэрагты.
Мэмылынъам элвэльин энмэч чемгъоӈӈонэн.
Ытлён нычимгъуӄин: вай эргатык, Тэгрыӈэ еп йылӄанма, ытлён рынныӈыттысӄивы, амранчачальавӈа ыннэ Хабаровскакэн студентка.
Ынкы, Амурык, вэчьым уйӈэ Лыгъоравэтльаӈӄакэн, ӄычав Эвыр раквагъа таӈӄычав, ымы Гэмавъе ытри Йынрын ръэйӈэвнинэт.
Йыпатыплыткок пыгычьыт, Мэмылына гитэнин эвычакэн купрэӈилгын.
Ынкы ӄытлыги ӈирэӄ тинэнитчыӈыт гэлпъилинэт.
Ытлён аӈӄачормыеквэ эквэтгъи, нинэлӄырирӄинэт тинэнитчыӈылӄылти выквыт.
Тыляма ынан нэмэ льунин ӄантаквык ӄача вакъотвальын ӄлявол.
Ынкъам гитэнэӈэтэ ынан нэмэ элкылнин Кэӈъири.
Кытэӄэй вак, ытлён нэмэ ынӈин итгъи, кэливытгыр галяк — нэмэ, ынӄоры вай лымӈэ.
Аны рэӄыркын ынкы ынӄэн ӄытльэлявол?
Ӄэйвитык ынкы ытлён мачынан таӈытваӈ.
Ытръэч ынӈин итык пууръу, Кэӈъири нытымӈэтваӄэн: ытлён нывакъотваӄэн, нувичвэтӄин валята, въайыткынык нарычгытваӄэн, нытааӄоӄэн.
Ынкы Мэмылына чичевнин, ръэнут ынӄэн чимгъунин Кэӈъиринэ, иӈӄун эвнэмигчирэткэ нитын.
Аманӈэнайпа ынпыначга рыпэт кэгынмэ тинэнгыгэрэгнин ӄытльэлявол.
Аны ынан мытрататкынъегыт, тэмъюӈыткульигыт!
Аны амалваӈ вальыт ынӄэнат ʔоравэтльат — Мэмыл ынкъам Кэӈъири, лыгэн ӄонпы алваӈ вальыт, алваӈ ныгитэӄин ыргынан торвагыргын.
Мэмылына торвагыргын — ынӄэн колхоз Эргыръон ынкъам нымэйыӈӄин советкэн Родина ынӄэн институтык кэлиткульын Тэгрыӈэ, ынӄэн Унпэӈэр, Вамче, таӈымыльо ытлыгык алваӈ нымытваӈӈольыт мурык нутэк ʔоравэтльат; ынӄэн ынин чиниткин ынпыльатгыргын.
Вай-ым ыныкит нымытвагыргын игыр нымэльэв атвака нъитын, Мэмыл тэленъеп энмэч ӄырым нъыегтэлын.
Ӈъочьыройыръык ынпыначгыт пэтле нывъиӄинэт.
Тэгрыӈэ нивӄин, энмэн Мэмыл егтэлыльылӄыл ынык нэнэнэк лым нэнэнэт ʔораттагнэты.
Вынэ ӄырым ынӄэн эӄылпэ нытвагъан — вай Тэгрыӈэ еп ʔэликэткыльин.
Ӄэйвитык Тэгрыӈэ ӄырым ӄонпы эӄликэткыльу нитын.
Мэмылына тэнлыги, микынинэну нэнэнэну ратваӈыт ынин ытлювъёт: ытри Йынрыно нэнэнэну ринӈыт.
Вачаӄ ынӄэныргин нэнэнэргин лым нэнэнэт ʔатчак — йъарат ʔотчой.
Ӄэйвитык-ым Мэмыл мэчынкы ымы ырыкагты нъаатчан.
Таӈвагыргэпы алва тылек ванэван мэӈин ныгагчавын.
Кэӈъиринэ нэмыӄэй торвагыргын тэӈу нинэлгыӄин.
Ӄэйвитык ынан гэмо пэтывагыргын ынкъам ʔаӄантэнмыткоӈ.
Чама ынан ванэван ипэ яагты вальын лыги нылгынин.
Ытлён нытэӈычьэтӄин ымволӄытвэӈэт клубык вак, чьумэткук, талгъэӈык.
Ымы рыпэт кинома, — нивӄин Мэмыл, — Кэӈъиринэ ипэ элвэльин нинэгитэӄин.
Ипэ миӈкыри йыпык пыргуккъэли — ынӄэн гамгакартинак ынан мыкыӈ нинэгитэӄин.
Нымкыче Мэмылына нэнанвэтгаатӄэн Кэӈъири, иӈӄун ытлён нымэльэв колхозмэгчерэты нытваркын.
Лымынкырилы нэнанвэтгаатӄэн, наӄам Кэӈъирин ӄытлин майыӈкы нытваӄэн.
Ымы вичыльэ Вамчена нэналвавӄэн рытэӈытвэтык Кэӈъири.
Ӄэйвитык Мэмылына майыӈкы ыныкы нылымалявӄэн Кэӈъири, вачаӄ вэнлыги ӄытльэлявол таӈколхозыльо люгнъэле итгъи.
Кэӈъиринэ ванэван нымкыче нырэльугнин Мэмыл, анӈэно ытлён нинэлгыӄин ынкъам винвэ Кэӈирылгыну нинэлгыӄин.
Ӄэглынангэт ынпыначгэн мраӈӄач мынгык рылгылгын гэмлелин, авэтгаткыльэн.
Вэтгавма ынан ынӄэната рылгэ нэнанъомравӄэнат тывъёт ынкъам Каӈъэрэна ныпэраӄэн, ӄынур вай ръагалгачга пэнрыйвыркынэн ытлён ынкъам упыткуркынин.
Вачаӄ иʔам рай амыныкы ынӄэн ныпэраӄэн.
Ӄутырык ымыльорык лыгитэӈу нылгыӄин ынпыначгын Мэмыл ынкъам етъаӈ ымныкэрэт палёмтэлык ынин пыӈылтэлтэ.
Ынкы вулӄытвик Кэӈъири коргэты рагтыгъэ: ытлён нычимгъуӄин.
ʔАмын вай нымэльэв тытэмъюӈын бригада.
Мэмылынъам пынлёнэн Вамче ынкъам эвыр ынкы тэнчичеквъи.
Эргатык ымъылёӈэт ытлён нычимгъуӄин, миӈкыри тэнымчевӈык ӄытлильын Кэӈъири.
Тывык Вамчена?
Вачак  ымы ынӈин Вамче ваӈэлтаркын.
Тывык омакатынвык?
Вачаӄ ӄырым пэтле омакатгыргын нытван!
Правлениягты ʔэйӈэвык?
Аны нымкыче ытлён правлениягты гъэйӈэвлин, гъэйӈэльэтлин ынкы ганӈыркылявлен, гъэйӈэчьивылин, вачаӄ ымыльо ынӄэн лыгэнитык.
Ынӈин Мэмылына чимгъунин кэлик Кэӈъири ранмыгазетагты.
Еп ытлён ынӈин энтыкыльин.
Ынан ынӄэн тывнэн тантомгэты Гэмавъена, ынӄо Гономына ӄытгъи.
Ӄэйвэ, — иквъи Гоном, — игыр вулӄытвик калеткорагты ӄыетги.
Моргынан игыр ӄол ранмыгазет мытыплыткуркын.
Ынкы Эйӈэч ынкъам Ринтувги ратваӈыт — ымыльэты редколлегия.
игыр ӄол ранмыгазет мытыплыткуркын.
Ынкы Эйӈэч ынкъам Ринтувги ратваӈыт — ымыльэты редколлегия.
Калеткорак, ыннан классык ынан ытри льунинэт, ыргынаи ныӄитпъэв нытэйкыӄин ранмыгазет.
Мэйӈилгыкэлитъул, рыратъё нотайкочаткынык, ӄынур аӈӄаеквэ тылельын гилгил, редколлегияльыт-ым, гролмакы кэлитъулык элвэтиӈэтыльыт, ӄынур мэмылтэ раровтыӈыльыт гэлыткынэты.
Эйӈэчынэ таӈпочерка нинэкэлиӄинэт заметкат, Гономынъам амалваӈ пэральа энаркэлечга нинэкэлиӄинэт нынныт.
Ринтувгинэ нинэнэймысӄэвӄинэт журналгыпы чывэёт картинкат.
Ынанмайыӈкы Мэмылына гакачьаравлен Ринтувги, миӈкыри ӄун ытлён гэлгипэӈъивэтлин ынкъам игыр вай таӈпаӈъэвӈытоӈ.
ʔЭтки аны аӈъачгыргын ʔоравэтльагты, кавыльэты тэвыльатык чама милгэрыткук, мигчирэтык вэӈыткунэӈэтэ ынкъам энаркалечга.
Ринтувги ӄонпы найылгавӄэн, иӈӄун эвнэнэймысӄэвкэ ʔоралвагты картинка, авнанчарэйпатка клея ранмыгазет, рыпэт ынӄэната ытлён колё гатгытлёлен.
Мэмылына тывнэн Кэӈъири ынкъам иквъи:
Ытръэч вай чамъам гымнан ынӄэн чинит трэкэлиӈын.
Ынан торгынан чинит заметка ӄыкэлигыткы.
Вэчьым ытръэч мэчынкы гымнан ытлён трарисованӈын.
Ытлён партак ӄача нанвакъовын, нэйылын кэлитъул, ʔоптытъар карандашыт, резинка, чинит-ым нэмэ апаӄатлыткогъат нотайкочаткынык.
Вачаӄ пэтле Мэмылына чичевнин: рисоватгыргын кэлитъулык ынкъам ваӈӄыттамэнӈатгыргын — ынӄэн таӈалваӈ вальыт.
Наӄам тэлеӈ ытлён нычимгъуӄин: рисоватык вэчьым чекотгыӈ: ыныкит ʔаткэвма рисоватык, резинката таӈмалеӈ.
Эвыр-ым ваӈӄытык ʔаткэвма рисоватык, ынкы ымы рэӄэё ʔаӄавэнратыӈ, ымы резинката.
Вачаӄ игыр Мэмыл вэнлыги ʔаткэвма нытваӄэн.
Ӄол нитӄин ынин карандаш нымлеӄин, ӄол нинэнтыӄин ӄикэлитъул нинэнэвӄин.
Ыныкит кэлитъул ванэван нычимэтын, ынӈин ынан нинэкэлиӄин кэлитъул, рыпэт ымы резинката малек нэналвавӄэн.
Мачмынгыткэн кэлитъулти ръэӄэрэвыплыткук, Мэмыл вэнлыги ӄынвэр кэквъи ынӄэнагты.
Еп ымы кэливытгыр агаляка ынан карикатура пылыткунин.
Ынпыначгын ынӈин гагаймавлен мигчирэтык, рыпэт ынан лёӈвалема рыннинэт яалейпы эймэвыльыт Эйӈэч, Гоном ынкъам Ринтувги.
Ытлён вынынтатгъэ, вытку ыныкит ытри, гитэплыткук карикатура, лыгитэнӈыткугъэт.
мигчирэтык, рыпэт ынан лёӈвалема рыннинэт яалейпы эймэвыльыт Эйӈэч, Гоном ынкъам Ринтувги.
Ытлён вынынтатгъэ, вытку ыныкит ытри, гитэплыткук карикатура, лыгитэнӈыткугъэт.
Ынӈатал-ым йыӄӄай-ым!
Вай ӈотэнранмыгазетык мытрайпанӈын!
Аны, тумгот, мурык игыр чиниткин Кукрыниксы варкын!
Мэмылына ванэван титэ нывалёмнэн Кукрыниксы, вачаӄ чичевнин: ынӄэната ытлён колё нанъягъан.
Вачаӄ ипэ Кэӈъиринэ нылгинымэльэв лыги: ынӄэн ӄырымэн инэнъээв, ипъэм ымыльо ынӄэн ӄэглынангэт.
Вачаӄ ынӄэнайпы ытлён ванэван нунтымэвын.
Игыр ынин чимгъун Кубаныльык казакыкгыпы ʔоралвагты варкын, чекъоралвагты кинойпы.
ʔЫттъыёлчывэпыт кинокэн пылыткугъи, Кэӈъири ʔоратытлеты эквэтгъи: вынэ ʔаӄавакъотваӈ кинок игыр ытлён варкын.
Микынэ рай ӈытотыляльын ӄулильэннин:
Мэй, Кэӈъирий, нэмэ ӄантаквэты ӄытыркын?
Аны ынӄэната таӈымыльо рытэнӈыткувнинэт.
Эви вай энмэч ымыльорык накалевэтгавын ранмыгазет?
Кэӈъиринэ ымы С.
рэӄын люӈивэ рыннинэт тэнӈыткульыт, вачаӄ вэнлыги нэргъав ивнин дежурныльын:
Кита ӄынвэнтэтгын библиотека.
Ынкы гымнан пыргуккъэли тыпэлягъан.
Ӈирэргэри ытри рэгъэт библиотекагты.
Пыргуккъэли, ӄэглынангэт, ʔылӄэпык ныймэтваӄэн — Кэӈъиринэ рытгэваннэн кыляма Гоном.
Ынан пиринин къэли ынкъам тытлеты тыляма авынъанӄатэты нывилгъи ранмыгазетык ӄача ынкъам нэмэ гэтаӈӈонэн карикатура чама калевэтгавыӈонэн ынкэгиӈкы вальын заметка.
Вай ӈотӄэн черъывытэчгытрыпэральын выквычгын.
Ынкы рымагты нывакъотваӄэн танӈавэты вальын ӈирэнлевтыльын топыӄыляволӄай.
Ӄол левыт выквык рымагтэпы льолӄылтагнэты нывытрэтӄин.
Льулӄыл ынӈатал нытавэмэнӈыпэраӄэн.
Ӄол левыт мачьэмпакы нытваӄэн ынкъам выквык рымагты натчытваӄэн.
Льулӄыл ынкы левтыкин рамынноӈэты нытваӄэн.
Ынӈатал рай миӈкыри такарикатураӈыльа вачаӄ таӈалкылыӈ гэтэйкылин льулӄылкин тавэмэнӈыпэрагыргын.
Рамынноӈгыргын-ым ӄынур нивӄин: ынӈатал-ым юргымтэӄыт гымнинэт мигчиттумгыт, ынӄэн льулӄыл нэмыӄэй танӈавэты вальын, миӈкыри ӄун калевэтгавыльа энмэч лыги ʔыръонтатгыргын.
Кэӈъиринэ чимгъугйит, ынӄэн топыӄыляволӄай этлы ыныгмил апэракыльэн.
Вачаӄ рай иʔам ымыльо нивӄинэт — ӈотӄэн вай Кэӈъири.
Рай иʔам эвыр ынкы ытлён нэлкылгъэн.
Карикатурагэӈкы вальын заметка гэкэлилин Гономына.
Ынкы энмэч уйӈэ мыӈапчегыргын.
Гэтэнынныӈлин ынӄэн Аӈыркылкыльэн ӄытльэлявол.
Татэнувэраӈынвык, — гатвылен заметкак, — ымыльэты Кымъынин бригада стахановыльымэл гэмигчирэтлин.
Пытӄылым гэтэгмигчирэтлин авынынпытвагты ынпыначгын Ӈоӈӈо, чама ӈиныльын тылечьыткульын Йынрын.
Ытри, бригадирмэл, тэнмычьо нитӄинэт мэгчератынвык ӄотырыкы.
Ытръэч ыннэн ʔоравэтльан ʔаткэвма нытваӄэн.
Ытлён ванэван нырэмигчирэнӈын.
Лыгэн ӄутти мэгчеранма, ытлён ӄонпы ӄантаквэты нылӄытыльэтӄин.
Наӄам ытръэч лыгэнитык ӈэнрилы нылӄытыльэтӄин.
Ытлён ынкы ныпаӈъэвӈытоӄэн ынкъам эмӄэлелвынэ тумгыт тэнӈу нинэлгыӄинэт, ытръаттагнэты эӈъэлетыльыт.
Моргынан мытчичевын: ынӄэн ытлён тымӈынӈэн ынӈин нитӄин, иӈӄун эвнэмигчирэткэ.
Вынэ ытлён лым ӄырым вэты ынӈин итыльылӄыл.
нылӄытыльэтӄин.
Ытлён ынкы ныпаӈъэвӈытоӄэн ынкъам эмӄэлелвынэ тумгыт тэнӈу нинэлгыӄинэт, ытръаттагнэты эӈъэлетыльыт.
Моргынан мытчичевын: ынӄэн ытлён тымӈынӈэн ынӈин нитӄин, иӈӄун эвнэмигчирэткэ.
Вынэ ытлён лым ӄырым вэты ынӈин итыльылӄыл.
Кэӈъиринэ ытръаттагнэты калевэтгавнэн заметка ынкъам аманӈэнайпа рыпэт рыннынӄаӄъаквъэ.
Вачаӄ гучвыгитэк клубкэн дежурнильын, ытлён рэмыннуӈгъи ынкъам, гырапэты, ӈаргыногты ӈытогъэ.
Вачаӄ ытлён паагъэ рэмыннуӈык чама гырэпык, эвыр киткинуӄэй иичгэтгъи дежурнильэпы.
Ынӈатал колё тиркэ нэнанӄэргавӄэн тэпӄэйиквин.
Ынкы тэпӄэйиквик — мургин нымным.
Колё номычьатӄэн.
Ӄэйвитык нымачыгтыйгатӄэн, ытръэч вай айвачыӈӄачайпы, ынкъам таӈванэван нынэгытовын.
Тэпӄэк, кэтэм нымнымык гыргоча, ныпонӈэльатӄэнат гачгамкыт.
Вачаӄ-ым ымы ивтылетэ авынрэӈамъянма таӈванэван мэӈин нычаткаткогъан.
Ытръэч кытӄонача эплыӄытэтэ рыръалявъё гатле, ӄынур выквылгын, нотасӄыткынэты нэрэтӄин.
Вынъэм игыр ʔаӄачаткаткоӈ, пытӄылым айвачыӈӄачайпы кытыйганма: аӈӄак, нымнымык ӄача вальык илирык агнон, кытыйга мэчынкы ынкыри тагныпкэратыӈ пэкыл.
Нымнымык-ым нымнэӄинэт пойгыт ынкъам чьыӄэлпэрпойгычьомыткынык ныйпыӈатӄэнат рэпалгыпойгыёчгыт.
Лыгъитвык нынрымэӄэнат ʔытнэлгыт.
Ымаӈӄачормыеквэ рэмкын нъытналгынрымэӄэн.
Ынпыначгын Мэмыл энмэпы ёпылӄэвынвэпы нырагтытыляӄэн.
Ынӄоры ынан нинэгитэӄин агнон.
Левыт ынин экъэликыльин, мачвэк нилгиӄэтӄин гитэнэӈ.
Гытлён, ӄынур ӄэргыкыляляӄагтэ, ынык кытрэлык ныӄэлпэратӄэн, нытилиӄин ынык льолӄылкымъогъеквэ.
Ы’ттъыёл Мэмыл паӈъэвӈытогъэ ӈэнбригадакэнак лыгъитвык ӄача.
Ынкы нымигчирэтӄинэт Ринтувги ынкъам чинит бригадир Унпэӈэр, Гэмалӄотын экык.
Мэмылына кытэӄэй ытри рывэтгааннэнат, тывнэн, миӈкыри игыр варкын агнонвын.
Ынӈин нымэльэв тывнэн, миӈкыри таӈытвыӈ ытръэч таӈгыннэӈӈытыльэты.
Унпэӈэр-ым ытри Ринтувги тэӈгынниӈӈыттыльыт, ыргынан натаӈвалёмын Мэмылынэн тывъё.
агнонвын.
Ынӈин нымэльэв тывнэн, миӈкыри таӈытвыӈ ытръэч таӈгыннэӈӈытыльэты.
Унпэӈэр-ым ытри Ринтувги тэӈгынниӈӈыттыльыт, ыргынан натаӈвалёмын Мэмылынэн тывъё.
Мэмыл лымӈэ мэчурэтылегъи ынкъам вакъогъэ чыгайыткынык Кымъынэ бригадак лыгъитвык ӄача.
Ӈуткъум нымигчирэтӄин Кэӈъири.
Вай тыетык, Кэӈъирий.
ʔАмын-ым етий мачгынан.
Иʔам ынръам амгынан мигчирэркын?
Акавкэгыргын ынӄэн гыныкы амгынан мигчирэтык.
Бригадира винрэттумгу гымыкы Йынрын гэнӈивылин.
Ытръэч ынин титиӈы нылгинэвылӄыӄин.
Гымнан пынанвы титиӈы ытлён тынӈивыгъэн.
Аны ынӄэн Кэӈъиринэ лыгэкоргэты нэнатвыӄэн.
Мачынан Кэӈирылгынэ ныльуркынин: ынанъяагты вальын мигчир — налгынрымэгыргын — ыныкы тэйкыйгут гэнтылин.
Мачынан ытлён ӄытлильу, ʔэткиӈу, имырэӄыльу ʔынылгыркын, вачаӄ ыныкит ʔытвык нанрымэӈӈон ʔытнэлгын, ымбригадгыпы ипэ ытлён нэнӈивыгъэн.
Рыпэт ымы игыр стахановыльа Йынрына Кэӈъири очо лыӈыркынин.
Вэчьым Кымъынэ ӄолебригадакэнак ченэт бригадакэн ӄляволтэ таӈыӈ лыги нинэлгыӄинэт.
Аны ӄэйвэ Кымъынэ ӈутинмигчирык Кэӈъири йыпаннэн, — нычимгъуӄин Мэмыл, гэтама мигчирэтыльын Кэӈъири.
Ынӄэн ӄырымэн гыннэӈӈыттыгыргын лымэвыр татэнувэраӈгыргын — ӈутку мэчынкы таӈмэгчератыӈ ымы айылгыкыльо чама эӄитпыкыльу иткэ.
Ӈутку ныгтамъав, ныгъюльэв тынэёлӄыл ʔытнэлгын, ынӄэн-ым нымэльэв Кэӈъиринэ лыги.
Ӄыгитэгыткы аны нымэльэв ытлён игыр мигчирэтыркын!
Аны нымэльэв игыр мигчирэтыркын, — ивнин Мэмылына ныгъюльэв кэӈитититэ инэнниткульын Кэӈъири.
Ынръам игыр ынпыначгын мачалваӈ чимгъуркын.
Иӈӄун нымэльэв тыник лыгъитвык рэтӄыявъё рэпалгын ӄырым вальылӄыл амгыёлятгыргын, амгытаматгыргын — чама вай ӄэлелвын вэты онтымэты вальылӄыл.
Ӄол налгыӄачакэн равъёлӄыл тититэ, ӈирэӄэв-ым ытръэч амгынонтагнэты, иӈӄун рытрииръын авнантока нитын.
Ыныкит рэвык ӄол налгыӄачакэн — мимыл ынкы рэвъюнтыркын ʔытвычыкогты.
ʔЫтвынэлгын ʔаӄаннэӈ, ыныкит ʔоравэтльан ʔаткэвма выенторкын.
Мэӈӄъом таӈвыенток, ынӈэ рай ӄэлелвын ӄынур пыгыпгэтыркын?
ӄэлелвын вэты онтымэты вальылӄыл.
Ӄол налгыӄачакэн равъёлӄыл тититэ, ӈирэӄэв-ым ытръэч амгынонтагнэты, иӈӄун рытрииръын авнантока нитын.
Ыныкит рэвык ӄол налгыӄачакэн — мимыл ынкы рэвъюнтыркын ʔытвычыкогты.
ʔЫтвынэлгын ʔаӄаннэӈ, ыныкит ʔоравэтльан ʔаткэвма выенторкын.
Мэӈӄъом таӈвыенток, ынӈэ рай ӄэлелвын ӄынур пыгыпгэтыркын?
Кэӈъири, ръэтыльын Мэмылына анъягты, вынынтатгъэ ынкъам льунин Мэмылына мачвэк илгиӄэтыльын гитэнэӈ.
Ынӄэната ынин ӄэлелвын лыгэнкапчачавнэн.
Вай вынэ ӄэглынангэт Мэмылына ытлён гэльулин.
Ӄыпаӈъэвӈыто, Кэӈъирий, — ивнин ынпыначга, гылмалема кытрэл.
Гыт гытлётэлельаркын, вай ӄынвэр ымыльэты рэлгыгъэ.
Ӄынур вай ʔаӄагнэнвык рытрэльёйгыт лёнлятъолегыт.
Ынӈэ Мэмылына таӈанӈэнака ынӄэн гатвылен.
Вачаӄ Кэӈънринэ ынӄэн таӈалваӈ чичевнин.
Паӈъэвӈытойгот рытъёнвык, ынан чичевнин, иӈӄун ӈот ытлён мэгчерынвык мыкыӈ ныпаӈъэвӈытоӄэн.
Ымы лёнляк рытэнма ытлён люӈынунтымэвэ рыннин.
Опопы аны ӄытвыгын, микынэ гым ранмыгазетак гэнарисоватлен.
Мэкына гынан гым энатвэ?
Раӄынвъым гыт мэкына мытвыгыт?
Ванэван мъаӄатвыгыт, гымнан ӄэглынангэт гатвылен.
Ымы газетык гыт гымнан чинит трисоватгыт.
Гынан чинит?
Ӄэлюӄ-ым, гымнан чинит, — татлыгнэн тымӈалголяӄ Мэмылына.
Аны ӈот ытлён ымы ванэван нычимгъун ивык, энмэн ынӄэн ӄутынэ микынэ карикатура рисованнэн.
Мэмылына ӄонпы чинитчимгъут ʔораӈ нэнатвыӄэнат, ымы ӈан еп тэленъеп кулака ытлён тангыарагма.
Аны ӄырымэн Мэмыл айылгыӄылявол.
Ытръэч вай ынан гэмо нинэлгыӄин, энмэн вай карикатурак тантанынныӈыӈ, ынкъам ымы микынэ ынӄэн ыныкы лёӈытва рыннин.
Ынӄэната ынпыначгын лыгэн аӈал гылчемгъока иквъи, энмэн ынӄэн вай ынан гарисоватлен карикатура.
Ынкъым Кэӈъирин ӄэлелвын анӈэната ʔаткэвма нытваӄэн.
ыныкы лёӈытва рыннин.
Ынӄэната ынпыначгын лыгэн аӈал гылчемгъока иквъи, энмэн ынӄэн вай ынан гарисоватлен карикатура.
Ынкъым Кэӈъирин ӄэлелвын анӈэната ʔаткэвма нытваӄэн.
ʔАмын-ым.
Нылгинымэлӄин, — иквъи Кэӈъири, панэна вэвральатмынга тынэма ʔытвынэлгын.
Стенкор-ым гынан лыги?
Раӄыстенкор?
Гономына ванэван гыт ʔынытвыгыт.
Гоном нивӄин энмэн гым стенкорына энарисоватгъэ.
Мэмыл тэӈэӄуликэ тэнӈыткугъи, Кэӈъиринъэм эчичевкэ чама кагынмынъомравэты нинэгитэӄин ытлён.
Ыныкит Мэмыл ынпыначго иткэ нъитын, вынэ Кэӈъири чамъам гытгытэ нъытвагъан.
Аны алваӈ, Кэӈъирий, гынан Гоном чичевын.
Стенкор ынӄэн корреспондент.
Ранмыгазеткэн корреспондент.
Ранмыгазетагты тэкэлиӈыльын.
Валёмэ?
Ынӄэн Гономына гым Стенкоро инэлгыгъи.
Гономына ынӈин вальыт вэтгавыт лыгитэӈу нинэлгыӄинэт.
Ынан ымы гым ынӈот иниквъи.
Игыр гыт мурык ӄонпы стенкоро ӄынъэлги.
Ты-ва-лё-мык, — мэрынрэ иквъи Кэӈъири.
Ынкъам люур анӈэнӈынваӈэгты тиӈусӄыченнин мынгылгын.
Вачаӄ энмэч ʔытвынэлгын гэнэвлин.
Вынэ тынэма ʔытвынэлгын ӄэлелвын ӄонпы тымгытвальылӄыл!
Мэмыл нымыркъув ӄутысӄычетгъи ынкъам Каӈъэрэна кытгынтаймаквъэ.
Оратвака, кытэӄэй ыргынан ʔэмпэты ныгитэӄин ʔытвынэлгын, раквыргын нытэйылиӈӄин ынкъам аны пыннэты нылевтынилюӄинэт.
Патгыргын, — этчывъентогъэ Кэӈъири.
Вынэ ʔэтки, — яйвачатэты, иквъи Мэмыл.
Ынӈатал Кэӈъири гэпыннэвлин, лыгэн ымыльэты мэгчеръылён ӄынур уйӈэ.
Вэчьым лым пыткытэӈоёлӄыл ытвынэлгын, иӈӄун патгыргын ʔораытвычыкогты нынъэлын.
Ытръэч ынӄэнагты ымыльо гынмыл тынэё нэмэ рырыткоёлӄыл.
Чама ванэван амынӄэната ныпыннытван: вай ытръэч ӈутинмигчирэ ытлён мэчынкы нъэргыпатын.
Вынэ ынӄэн Каӈъэрэна ʔэтки.
Игыр-ым Кымъын ривы, энмэн лыгэнитык ынан ытлён ʔытвыналгатынвык мигчирэтыйгут рыннин.
Ынӈатал-ым вай ʔэтки!
Чама вай ынӄэн Мэмылына льунин!
Вэнык ӈот ыныкы калготкэгъэ Кэӈъири, иӈӄун ытлён ʔытвынэлгынник очо гайпатлен.
Мэмыл нэмыӄэй нымачӈыркылятӄэн.
Ынан ейвэчу нинэлгыӄин Кэӈъири.
Вай ынӄэн ынан мигчирэтыльын Кэӈъири вэтгавчета нинэнкимэвӄин, ынӄэн ынан рыкапчачавнэн ынин ӄэлелвын, имыръэнут ʔаткэвма Каӈъэрэна вальын рыкэтъовнэн.
Вай-ым ынан, ынпыначга, лыги лынъёлӄыл, ынӄэната мигчирэтыльын ʔоравэтльан ӄырым рыкапчачавъёлӄыл!
Аны ʔэтки ӄонпы ымыльо рырынгээвъёт рынвилетык, рывэтгавчетавык?
Тэленъеп энмэч ытлён рагтыльылӄыл.
Чама рай ынкы Тэгрыӈэ амынан варкын: гыткалгын гэнрултэтлин ӄаплывэчванма.
Евъев, Кэӈъирий, — иквъи Мэмыл.
Кэӈъиринэ ʔэнӄэткэ йылнин титиӈы.
Мэмылына йытонэн валы, чывинин алпынӈылӄыл, йыпаннэн патгыргык ынкъам тынэӈӈонэн.
Ынӈатал ныгтыӄэн йыпатык ынӈин вальын алпынӈын: иӈӄун мимыл эвнэвъюнтыкэ нитыркын, кытачгыта тынит вальылӄылтэ, чама, ӄырым равъёлӄыл ʔытвынэлгын.
Вачаӄ, ыныкит ынӄэн тыниркынин Мэмылына, вэты нымэльэв рэтэйкыгнин.
Мэчынкы эвнэпытӄытиӈукэ ʔытвынэлгын, чывипыт кэливытгыр галяк Мэмылына рэплыткугнин тыник ʔытвынэлгын.
ʔАмын ӄэтэв ӈутку Мэмыл, — игыр-ым нычимгъуӄин Кэӈъири.
мын вай ӈутку таӈыплыткоӈ пыӈылтэл!
Ӄытлильын Кэӈъири ӈыркылятыркын, Мэмылына ʔэӄу чинит лынъё ӄытльэлявол, игыр винрэтыркынин; Кэӈъири Мэмылына анӈэнатвальын игыр ръэтыркын.
Вай ынӈин таӈыплыткоӈ пыӈылтэл ынкъам таӈэвыӈ — ытръэч.
Вачаӄ вынэ еп ӄырым мыплыткун гымнан пыӈылтэл.
Гым тэнаватык ӄонпы ымыльо ӄэглынангэт тывык.
Ынкъам ыныкит ымыльо ӄэглынангэт тывык Кэӈъирин ынкъам Мэмылын вагыргын чеэкэй, торымгольын татэнувэраӈынвык люӈыплыткульын ʔытвыналгатынвык.
ыныкит ымыльо ӄэглынангэт тывык Кэӈъирин ынкъам Мэмылын вагыргын чеэкэй, торымгольын татэнувэраӈынвык люӈыплыткульын ʔытвыналгатынвык.
Кэтэм ынкы вулӄытвик, лыгэн ʔоптытъар кэливытгыртыгаляк, Кэӈъири ытри Мэмыл нэмэ инэнрынгиввылгыгъэт.
Ынӄэн-ым ӈан вагъэ клубык, библиотекано лынъё рэлкуӄэйык.
Мурык нымнымык библиотекаре нитӄин Аймыӈа — ынӄэн, иӈӄун ытлён комсомолец.
Ӈэръамытлыӈъылёк ӈыроча, вулӄытвик ынан нинэнвэнтэтӄин библиотека — нинэйылӄинэт книгат ынкъам журналыт, нэнанвэтгаатӄэнат калевэтгавыльыт.
Ыныкагты амравэтгавӈа ӈанӄоры нымкыӄин ʔаачекыт ныетыльэтӄинэт, рыпэт ымы унмык этэӈычьэт кыльинэт калевэтгавык.
Ӈан-ым вай — бригадир Унпэӈэр — ванэван амсписокык Аймыӈана, лымӈъэм вай ӈан миӈкы ынык ӄэлелвынык ныкалетваӄэн.
Ынӄэн ымыльорык лыги.
Вачаӄ-ым иʔам паак калевэтгавык, иӈӄун гынык пууръу ӄол мэӈин тэӈу лыӈыркынин библиотекаря.
Аймыӈа столык ӄача нывакъотваӄэн.
Столыткынык журналтэ ынкъам газетат.
Ынык ачгыта нывакъотваӄэн колхозкэн энарылгатыльын Рочгыӈа.
Ынан рэннин книга Лик пустыни ынкъам лымӈэ мэчынӈин вальын книга нэнагнатӄэн.
Ӈыроргарэ руссильыт — полярный станцияк мигчирэтыльыт — Кэӈъиринэ яачы нытваӄэнат.
Ӄутынэ нэнакалевэтгавӄэн ранмыгазет, ӈирэргэръим ӄутти нычьумэткуӄинэт.
Ӄолестолӄайык ӈыраӄ ʔаачекыт ныдоминоткоӄэнат.
Рочгыӈана эйминнин книга Солнечный камень.
Ёорэлёна Горькийын Детство.
Ынӄоры Аймыӈана ӄача вакъогъэ Мэмыл.
Ынан йылнин кэлинӈивэт ынкъам иквъи:
Тэгрыӈэнэ вай тыӈивынин.
Гатъылыӈолен, чейвыткук нылвавӄэн.
Евъев, — иквъи Аймыӈа, — мэмылӄырирынэт ынӄэнат книгат, Мэмыл.
Ытлён ӄутгъи вакъосӄыёлгык ынкъам ынангыргочайпы энатрэтъёлгыткынгыпы эйминнин книга.
Вай Домби и сын, ʔыттъыёлкэн том.
Ӈирэӄэв игыр накалевэтгавыркын, пэтле вэчьым нэрэрэнӈын.
Оливер Твист калеткорак библиотекак варкын.
Вай-ым.
Ынан гитэнин кэлинӈивэт ынкъам иквъи: — Вай-ым Копперфильд гымык уйӈэ.
Ынан-ым мымӈылён полярный станцияк, лымэвыр заставак.
Ынан-ым эргатык гымнан чинит Тагрыӈана трэлӄыты ынкъам ымыльо ыныкагты тратвыӈын.
ʔАмын-ым ынӄэн таӈыӈ, — иквъи Мэмыл.
Опопы гынан чинит ӄиквын.
Аймыӈана уйӈэ майӈыбиблиотекамэлкэн калевэтгавыльэн карточкат.
Ынкы пууръу ныӄиӄин тетрадь.
ʔАмын-ым.
Мэмылына рэчгыпы тыгинрынин рырамавъёчгын, рырамавъёчгэпы — мэлгыёчгын.
ʔЭмпэты чама элкымъятэты тыттунин мэлгыёчгэпы тааӄ пэӈпэӈ.
Ынӄо рытрилнин столыткынык мэлгыёчгын ынкъам ынӄоры калеӈӈонэн нынны.
Аны ныпылмэръэв чама ʔотчой ынпыначгын нытэнынныӈӄин.
Иӈӄун перота эвнэнчимэвкэ кэлитъул, иӈӄун авнанэпъэравка чернилат, чама иӈӄун тетрадык нынны кэтэ мэлгыёчгыкэнамэл нытван.
чернилат, чама иӈӄун тетрадык нынны кэтэ мэлгыёчгыкэнамэл нытван.
Ыннэн уттыӄэй.
Ӈирэӄэв.
Вэчьым ӈан титэ ынӄэн уттыт гыргоча гульивлинэт, игыр-ым ульив эмгынунык гэмлелин ынкъам мылян нотасӄытагнэты гэкэӈэтлин.
Ынӈин Мэмылына ʔыттъыёлбуква нынныкин нинэкэлиӄин.
Аны ʔотчой нинэкэлиӄин, рыпэт перо ӈирэче чернилаёчгык нинэнмыт ыӄувӄин.
Выентоплыткок, ытлён рымагтэты чит тэнынныӈыркын.
Ынръам рымагтэты ныгтыӄэн тэӈгитэк мэлгыёчгык калеё нынны.
Пытӄылым ӈирэӄэв буква.
Тааӄатъоля гатагмалелен.
Аны игыр вэты тривӈын Тэгрыӈэ, иӈӄун ынан нынны тормэлгыёчгык ныкэлинин.
ʔЭтки вай ӈотӄэн, — нычимгъуӄин ынпыначгын.
Ӄэйвитык ʔытвытконвык ынин этӄыявкэрырамавъёчгын нылгинытэӈӄин, миӈкыри ӄун ынкэчыку таӈванэван нитӄыевынэт милгыт.
Ытръэч ӈот ынкэчыку ныннытэнмычьын ромкавытвак ʔэтки.
Кита аны гым гынык пууръу мытэнынныӈык, — анӈэнайпэты иквъи Кэӈъири, ӄытрирэльын ʔатчак, — лыгэнитык аны кимэвӄэвигыт.
Аны ынан гымнан чинит.
Евъев.
Ӄынвэр-ым ынпыначга нынны тэйкынин.
Аймыӈана вакаӈынвык рыгъеватъёк мачӈыроча майыӈкы гатвален.
Вынъэм ынӄэн мачынан.
Ынръам вай нынны ʔаткэвма гэкэлилин.
Лыгъаткэвма гэкэлилин.
Миӈкыръим элвэльин буква ӈутку вагъэ?
Ынръам катам алваӈ вальык вакаӈынвык вагъэ?
Лымэвыр ӈот мэлгыёчгык нынны ʔаткэвма гэкэлилин?
Ӈан Тэгрыӈэ Хабаровскык вама, ынпыначга нымкыче нэнанъялгытатӄэн нынны ӄолемэлгыёчгэты — вэчьым вай ӄол рыннин ʔаткэвма рисованнэн.
Лымэвыр-ым гагчаквъэ ынкъам элвэльин буква гитэнин танынныгма.
Ынанъыттъыёл ʔаӄатайкыё нынны льунин ачгыта ӄотытвальа Кэӈъиринэ.
ʔАмын иʔам ӈан авъеткынка лёӈытвата итгъи?
Вэнык ӈан Мэмылына винрэннин равъёк ʔытвынэлгык йыпатык алпынӈын.
Чама ӈот Кэӈъиринэ мэчынкы ээчгэты нъынрывинрынин Мэмыл ынкъам нъивнин винвэ, энмэн ʔаткэвма кэлинин нынны.
йыпатык алпынӈын.
Чама ӈот Кэӈъиринэ мэчынкы ээчгэты нъынрывинрынин Мэмыл ынкъам нъивнин винвэ, энмэн ʔаткэвма кэлинин нынны.
Ынръам вэчьым Кэӈъиринэ ръэтык майыӈкы нинэрэтэнымчеӈӈыӄин Мэмыл.
Вай-ым ӈутку рэлку панэна йымэтваркын ӈотӄэн ранмыгазета.
Кэтэм ынӄэн.
Ынкы Мэмылына ганӈыркылявлен Кэӈъири таӈымколхозеты.
Вынэ панэна ʔаатытваркын Кэӈъири.
Ӄоо.
Юрэӄ ымы ванэван ынӈин нычимгъугъэн Кэӈъири.
Ӄоо вынэ!
Вэчьым Мэмылына ʔаӄатайкыё нынны льук, ынан танӈыткогыргын лывавнэн ʔарэк.
Ымы, вэчьым, ӄол мэӈин чамъам нъытанӈавъарэгъан.
Кэӈъиръим тэнӈэквъи, ыннанмынга пиринин тетрадь, ӄолемынгъам рыгъеватыӈонэн Мэмылына калеё нынны.
Рыгъеванма нынны, ынан рай ръэнут нэналгэратвыӈӄэн чама аны нытэнӈыткуӄин.
Ынык рээн танӈыткоӈӈогъэ Кэльэвги.
Рыпэт ымы доминоткольыт паагъат увичвэтык, эмпэгчиӈэтэ: ръэнут аны ынӄэн вагъэ.
Ӈан-ым тетрадык ныннык Мэмыл, пууръу нылгинымэйӈъэв чама гытамэты гэкэлилин.
Мымыл!
Аны ыныкит рэӄу тэнынныӈык ʔоравэтльан, ынкы ӄырым ымы мэӈин нытэнӈыткугъэн.
Ыныкит-ым мэӈин чинит тэнынныӈыркын ынӈин,   вачаӄ-ым чимгъуркын, энмэн вай ынан нымэльэв кэлинин нынны — ӈан ынкы ʔаӄъарэӈ танӈыткогыргын.
Аны нылгэнэргъав нытэнӈыткуӄин Аймыӈа.
Нэмыӄэй тэнӈыткуръугъэт ʔаачекыт.
Ымыльорык рыкоргавъё Ёорэлё ныкытгынтыръоӄэн ралкоеквэ, ныкагынпэгчавӄэн, ынкъам ныӄулильэтӄин.
Мымыл!
Мымыл!
Мымыл!
Аны эӄуликэ, Ёорэлёй!
Аны эӄуликэ!
Ынӈатал танӈаквыргын!
Колёмэй танӈаквыргын!
Вай ыннанбуквата!
Ынантаӈгыннэк, ӄа-ӄа ӈот, тылвъэткиӈу рытчынин!
Какомэй!
Гок, амын вай!
Вынэ ӄыпаатык, ʔэтки тылвавыркын энмэч!
Ынӈэ ʔээткэ, Мэмыл, — танӈыткома, иквъи Аймыӈа.
ʔЭтки вай!
Анъым вай!
Аны мачынан ӄытэнӈыткуркын, — нырэмыннуӈӄин Мэмыл.
Иʔам-ым гым торыкагты мъээтык?
Ынӈэ вай гымнан чинит ынӄэн тыкэлигъэн.
Миӈкыръим мынтытык, ынӈэ гымнан тынтэнӈыткувтык.
Полярникъам ымыльо энэчгытэты ныгитэӄинэт, ынкъам Мэмылына чинит ырыкагты тывнэн ошибка, чинит ынан ынӄэн тэнӈу нинэлгыӄин.
Аймыӈан-ым тетрадь таӈымыльорык ныгитэйвыӄин.
Танӈыткогыргын тылемэйӈэтэ нэмэ нитӄин, ӄол нитӄин нынрэтвиӄин.
Аны ӄоргытанӈыткон, таӈанӈэнакыльэн: Мэмылына вакаӈынвык ытръэч амынан ёргыӄылявол нъанӈэнайпыгъан.
Мэмыл-ым ынӈатал кувчемгъольын, колё кувчемгъольын ынпыначгын.
Ӄол итгъэт, поездак Москва-Хабаровск, гымык рээн вагонык гатваленат ӈирэӄ бельгияльыт-туристыт.
Ыргынан лыгипэгчиӈу нылгыӄин айгысӄываратэн вагыргын, наӄам ытри ванэван айгысӄыӈ Ленинградык нэквэтынэт.
Ыргынан нымӈылёморэ, миӈкыри ныкоргычьатӄэнат айгысӄывараттэ.
Ытръим нивӄинэт, энмэн танӈыткогыргыкэн ʔоратын Средиземное аӈӄы, айгысӄывараттъэм эйгысӄычьэчеӈмил чыӄыльыт.
Ынӄэнырык ванэван гым ʔынрэнъээквым, вачаӄ танчечавыӈ: вай ыргынан лыгъоравэтльат гилмил, лымэвыр рыркамэл акоргычьаткыльо нылгыӄинэт.
Аны ӄэйвэ, — ныӄолентольатӄэн турист-ӈэвысӄэт.
ʔАмын ивкэ ытри ӈан ынкы, титэ Мэмыл ʔаткэвма тэнынныӈгъи, нъытванат мурык колхозкэнак клубык.
Вэчьым ытри алваӈ нъычемгъоӈӈонат, ыныкит ыргынан нанъывалёмынат тэнӈыткульыт лыгъоравэтльат ʔаачекыт.
Вэчьым аны ипэ мыкыӈ нытэнӈыткуӄинэт ипэ ванэван амомнотак нымытвальыт вараттэ, ипъэм мыкыӈ тэнӈыткуркыт тагнымытвальыт вараттэ.
Ынкы вулӄытвик рагтык, Мэмылына йитъэннин ынык ӈааккагты Тагрыӈана ёпатыльын Йынрын.
Ынпыначга йылнин ӈааккагты книга ынкъам пыӈылтэлгъэ, миӈкыри ытлён гъаӄатвален клубык.
Ынӄоры ытлён ӄытгъи Йынрына ытлыгэты, ваӈӄыттамэнӈыльэты Гэмавъена, ынык тантомгэты.
Вэтгавма ымы ыныкагты ынӄэн тывнэн.
Вачаӄ-ым ынӈин мыӈапчегты ынӄэн Мэмылына нэнатвыӄэн, ӄынур вай чинит пэтле рантыяанӈынэн.
Ынръам-ым ипэ Мэмыл ванэван ʔээткэ нитын.
Ынан ыныкагты тэнӈыткульыт ванэван анӈэно нылгынинэт.
Вачаӄ вэнлыги ытлён нъаатытваӄэн.
Ынан ынӄэн нинэрэтэнчимгъуӈӄин, нинэрэчичевӈыӄин, ръэнут-ым ынӄэн ипэ вагъэ?
Вачаӄ Гэмавъейпы рагтык, ытлён эӄылпэ атчьатгъэ ынкъам эвыр ынкы йылӄэтгъи.
Эргатык-ым, мэгчеранма, ынан ванэван ынӄэн нырэчимгъугнин.
Миӈкыри ӄун Мэмылына гатвален вакаӈынвын: ӈэнрилы ытлён нылӄытӄин, ыныкит ръэнут ынан нунтымъэв чама мэрынрэ нинэрэчимгъуӈӄин.
Ынӄэн вакаӈын — энмыткынык.
Ынӄо ынан нинэгитэнэӈэткуӄин агнонвын.
Ынкырилы ытлён ӄытгъи мигчирыплыткук.
Ынӈатал-ым таӈычьыгыргын энмыткынык!
Мэмыл вакъогъэ элетиркэ ромавъёк нотасӄыткынык.
Ынӈатал ыяагты ӈотӄо танльоткоӈ— ымы ӈэгти нывытрэтӄинэт, ымы аӈӄы, эмнуӈ, нымнымвакаӈынвык тэпӄэн, ынӄэната тэпӄэтэ агтатвальын аӈӄайпы кынмаӈӄы.
Вэчьым ӈыроӄӄлеккэн гивиӈит галягъат, титэ, еп ӈинӄэю вама, Мэмыл тэӈвытку ӈутрэнмыткынэты тыттэтгъи.
Ынкъам вай эгыттагнэты ынан ванэван нынӄытрирэвнинэт ымыльыгролмакэн ӈотӄоры гитэк.
галягъат, титэ, еп ӈинӄэю вама, Мэмыл тэӈвытку ӈутрэнмыткынэты тыттэтгъи.
Ынкъам вай эгыттагнэты ынан ванэван нынӄытрирэвнинэт ымыльыгролмакэн ӈотӄоры гитэк.
Ыныкит ʔорайгысӄэты лылепык — Лыгъоравэтльаӈӄы эйычгитыркын.
Мраӈӄач, тыӈаӈӄач, ыяаӈагтэ йъыпэрагты нывытрэтӄинэт.
Яалеӈӄач ʔорайвалеты — эмнуӈ, рымагты ынкы нэмэ ӈэгти.
Ынанмайӈычьын — Ръэвӈэй.
Ыныкит урэгитэк ынӄэн ӈэгны, малӄэглынангэт рай ынкы эмнуӈкы еп чигтэленъеп ганноматлен ръавычгын ынкъам игыр ынӄэн выквыӈаё гэнъэтлин.
Ыныкит тэркыраӈӄачагты тылик — ыльыльэты нымным танльоӈ, ӄынур вай кагрэлыткынык!
Анъым ӈот игыр таӈытвыӈ калевэтгавыльэты мургин нымным.
Вэчьым ӄутырык тэленъеп нывалёмӄэн мургин колхоз Эргыръон.
Ырыкы таӈычьыгыргын валёмык, миӈкыри ныпэраӄэн мургин эргыпатыльын колхоз.
Анъым таӈыӈ нъытван, ыныкит калевэтгавыльа нъыкылгэннинэт ӄаат, лымэвыр нъилгэннинэт ʔыттъыт ынкъам морыкагты рэмкыльу нъыетын, клубэты нъылӄытын, нъырэн колхозникырык ярак, нъэльунинэт эргыпатыльыт гынниӈӈыттыльыт Унпэӈэр, Ринтувги ынкъам Кымъын, нъапалёмтэлнэнат Мэмылын пыӈылтэлтэ, Атыкын гырэпыт, нъыгитэнинэт имыръэнутэт ваӈӄытэн тантайкыёт Гэмавъен, кэлиннит Рултыӈэн.
Элек ымы ʔытвэ морыкы танъятыӈ.
Ӄэйвитык ытръэч морыкы етык ныгтыӄэн.
Рэмкын игыр колё ваӈэлтатыркын.
Чама вай.
Чама вай, люур-ым гымнин пыӈылтэлтэ россэелеты нэрэйилыльэнӈынэт?
Ыныкит-ым ʔораӈ ивык, гамгаписатель, ӄэйвэ ръэйилыльу ытлён нъитын — украиныльо, грузияльо, эстоныльо, лымэвыр лым ръэйилыльу, — гамгаписатель таӈымыльык мурык Советнотак тэгъеӈыркын винвэ, иӈӄун ынин книга руссильымил ʔынйилыльэтын.
Гамгаписатель, ӄэйвэ ынанэгыпычьо ритгъэ, эвыр ынан кэлинин книга, тэгъеӈыркын, иӈӄун ытлён ʔынкалевэтгавын ымы Мурманскык, ымы Севастополык, ымы Ленинградык, ымы Владивостокык, Сталинградык, мурык Родина: столицак — Москвак.
Анъым ымы гым ынӄэнагты тымычвынатыркын.
Гымнан тыкэлиркынэт пыӈылтэлтэ гымык чычаткэнагты Лыгъоравэтльанотагты, эвыр-ым гымнин ӄулиӄул эрулкыльу ритгъэ, гымнан тыратвыӈын мургин мыӄыльын варат ымыльэты Советнотагты.
ынӄэнагты тымычвынатыркын.
Гымнан тыкэлиркынэт пыӈылтэлтэ гымык чычаткэнагты Лыгъоравэтльанотагты, эвыр-ым гымнин ӄулиӄул эрулкыльу ритгъэ, гымнан тыратвыӈын мургин мыӄыльын варат ымыльэты Советнотагты.
Аны вай лыгэнитык тымычвынатыркын.
Ӈан гым тивыркын, ыныкит вай, тэнмычьо, кубаныльа казака ракалевэтгавнэнат гымнинэт пыӈылтэлтэ ынкъам рэрэльугнин мургин колхоз Эргыръон— ынӈатал рэӈъэлеты мурык пыкирык.
Ынкъым ымы ӄората, ʔытвэ лымэвыр ымы энъыкубанконета ʔаӄапкэрыӈ.
Ымы риӈэнэӈэтэ ʔоптытъар ʔылёӈэт тылянво таӈылгыӈ.
Опопы чимгъутэ мынэнмыткынанмык, Мэмылына ӄача мынвакъомык ынкъам ӈотӄоры мынгитэгъэн мургин нымным.
Мачкатамэнмэпы нымгоӄэн чыгэйтэпӄэн.
Янор ʔорайгысӄэты нылеӄин, ынӄоръым ӈачгэты ныкэӈэтӄин, ʔоратэркыраӈӄачагты, ынкъам рымагты кынмаӈӄанолгата нылеӄин.
Ымнымык — ыннэн нымръэт, километрык мачевлыӈ вальын тапӄаеквэ.
Ӈачгыӈӄач, кынмаӈӄаӈӄач, мыкыӈ тороттырат: ынкы колхозкэн правление, сельсовет, вэлыткоран, клуб, калеткоран — ынанмайӈычьын оттыран ымнымнымык.
Калеткорак ачгыта ӈирэӄ кэлинӈивэтыльин оттырат.
Мраӈӄач мыкыӈ лыгэрат, вачаӄ ымы ынкы энмэч мачмынгыткэн оттырат: эмӄынгивик гынниӈӈыттыльыт ялгытыркыт оттырайпы лыгэрагты.
Энмыраӈӄач колхозкэн электростанция, ынкы ачгыта эквыпэраркын ветряк.
Рымагты тэпӄэн тылеӄувэвэ нитӄин.
Аӈӄачормык ʔытвыт, ӄулимиӈкы ныпъаӄэнат купрэт.
Тапӄачьомыткынык, нымнымгыпы чекыяа вытрэтыркыт полярный станциякэн ярат.
ʔОравэтльат эвытрэткыльинэт: колхозникыт вытку мэгчерынвэпы рагтыгъат ынкъам игыр ытри, вэчьым, ӄамэтваркыт.
Вачаӄ Мэмылына ымыльо вытрэтыльын гыролмакы ӄонпы аётвальо нинэльуӄин.
Вынэ ынӈатал алваӈ ныпэраӄэн нымным тэленъеп.
Ӄликкин мынгыткэн парол лыгэрат, амерыкальэн вилыткульин яраӈы — ытръэч.
Аӈӄачормык лыгитъэркин лыгъитвыт ынкъам ынкы ымы ыннэн уйӈыльин этылечьыкыльин.
яраӈы — ытръэч.
Аӈӄачормык лыгитъэркин лыгъитвыт ынкъам ынкы ымы ыннэн уйӈыльин этылечьыкыльин.
Вагыргын нылеӄин, вачаӄ нымным пэнинэмил ныпэраӄэн.
Ӄол гэнтылин эвэнэма гэнтэтлин Мэмыл чычатаӈӄачормэпы — ӈэръамытлынча гэтэвиминӈытгивилин ытлён Канадак ынкъам Кыгмик.
Ыныкит Мэмыл ченэтнотагты пэлӄынтэтгъи, ӈутку таӈымыльо пэнинэмил нытваӄэн, ӄынур вай ымы ыннэн гивиӈит лёӈгаляльын.
Ытръэч нымытвальыт гэтъэттывилинэт: эмӄынгивик рэмкын ныгытъэтӄин чама нытъылыӈольатӄэн.
Игыр-ым ӄонпы мыкэтыркыт нымытвальыт, ынкъам игыр нымным тэленъепкинэк лыгалваӈ варкын.
Аныӄун колё торъярамкын нэтэйкынэт!
Ӄутти, ʔоптытъар гивиӈит яал тайкыёт аӈӄакытыйга энмэч гэнувэвлинэт.
Ынанъыттъыёл тайкыё калеткоран ынӈин пэраркын, ӄынур ӈот лыгитэленъеп ӈутку варкын.
Ӄуттъим оттырат еп элгыпэраркыт — ӈан-ым Гэмалӄотын тороттыран рыпэт коргыпэраркын.
Нэмыӄэй тороттыральыт Кымъын, Кэӈъири.
Ӄэйвитык Кэӈъири нылгиныӄытлиӄин, вэнлыги, ыныкит ынык ӈэвъэнэ лымӈэ алымыт гыръонэнат, окрисполкомгыпы лымӈэ оттыран нэнӈивыгъэн, ипэ Каӈъэрэна ройыръэты.
Ынӈатал ʔаткэвма, чама мыӄыльыӄэю пэраркыт лыгэрат оттырак ачгыта!
Ӈан Атыкын ӄэйвитык яраӈы нылгинымэйыӈӄин, ӄынур тэленъепкин майӈычавчывэн.
Вачаӄ оттырак Гэмалӄотына ачгыта ынӄэн пэраркын, ӄынур ӈан ӈоонӄэн йынрыӄай Ръэвӈэйык ачгыта.
Ӄэйвитык ымы лыгэрат алваӈ нъэлгъэт.
Ӄутти энмэч гаӄэргычьатленат, ӄутырык рэпалгык пууръу расӄыткынык толь.
Ӈан-ым Гэмавъемэл вальын лыгэран вэчьым тэнлымынкы уйӈэ: лыгэран ратаматъё элгыпылвынта!
Мэмылына кэтъоӈӈонэн, миӈкыри ынӈин тараӈгъэ Гэмавъе.
Америкальа вилыткульэ, гынтавыӈок Америкагты, рылвэннин чиниткин вэлыткоран.
Гэмавъе ынкы вилыткульык мигчитльу нитӄин ынкъам ынин яраӈы вэлыткорак ӄача нытваӄэн.
Ынкы вай ралвыма ымы Гэмавъен яраӈы ӈылетгъи.
Вэлыткоран ытръэч киткит гэлвылин, пылвынтырасӄын ымыльэты гапэлятлен.
Вачаӄ Гэмавъена ярайпы ытръэч ʔоптытъар тылвырэпалгытъолтэ пэлятгъат.
Ынкы ымыльо иквъэт, иӈӄун Гэмавъена нэйминнин пылвынтырасӄын ынкъам тоттараӈык ныяанэн.
тылвырэпалгытъолтэ пэлятгъат.
Ынкы ымыльо иквъэт, иӈӄун Гэмавъена нэйминнин пылвынтырасӄын ынкъам тоттараӈык ныяанэн.
Игыр-ым америкальык вэлыткорак пууръу гэтэйкылин торвэлыткоран.
Ынкы вилыткульу нитӄин челгылпыльын Ӄэргыӈа.
Ынан ӄонпы элгывытычгын нэнаяаӄэн — ӄынур вай энмэч гэльэленръулин ынкъам Ӄэргыӈа тэнмавыркын элгарӈыттысӄэвык.
Энмэн игыр малымъылёӈэт ынкы гатвален Кэӈъири ынкъам ымыльорыкы ӈэнри ральэты нэнатвыӄэн, миӈкыри айвэ ʔаткэвма гэтэнынныӈлин Мэмыл.
Вачаӄ вэнлыги нэмэ Мэмылына ынӄэн танынныӈгыргын чемгъоӈӈоркынэн.
Ынкъам эвыр ынкы ынан таӈымыльо ынӄэн тэнчичевнин.
Анъым вай ынӈин вальын ӈотӄэн энмыткын!
Мэмылына йытонэн рырамавъёчгычыкойпы мэлгыёчгын, тэвлянэнат милгыт; вакъотванвык выквыӄай эйминнин, итчыӄэву мэлгыёчгычыко ёнэн ынкъам рай мэкына винвэ чычамыткавык, ринтынин.
Ынӄо палёмтэлнэн рамынноӈэты энмыӄалетлы кувлыткульын мэлгыёчгын.
Энмэч гэтутъэвлин.
Ӄолерак нымнымык ӈылетгъи электричество.
йилыйил, калегъёлгыргын морыкагты нантомгавын.
Ымморык нотаеквэ ыргынан нэтэйкынэт калеткорат морык нананагты.
Ыргынан нэныгйивэтыркын Хабаровскак Тэгрыӈэ ынкъам ынин тумгыт.
Энмэч ымнымъеквэ гэнлетлин электричество.
Энмыткынык чыӄэквъи.
Вачаӄ Мэмыл ванэван нырарагтыӈын, ванэван нырапааӈын чемгъотвак.
Кэӈъири нэмэ ʔаткэвма нытваӄэн.
Нэмэ ытлён бригадак тъэӄэлтэтлин.
Ӈан-ым ынкы, ранмыгазетык ытлён рисоватык рыпэт ӈэраномакатынвык ытлён гъэйӈэчьивылин.
Ӄолеран мыгазетык бригадир Кымъын гивлин, энмэн ымыльо заметка тывъё ӄэглынангэт гатвален, ынкъам энмэн Кэӈъири чинит иквъи томгэты, иӈӄун ытлён лым ӄырым ынӈин нитыркын.
Ынкатагнэпы ӈыроӄ йъилгыт галягъат.
Ынкъам ынкэӈ энмэч ӈирэче нэмэ тумгэ гъэйӈэчьивылин Кэӈъири.
Ӄунэ ытлён ӄатвыткома гъэӄэлтэтлин.
Энмэн ынык курэ ʔоптытъар рыркат ыргынан люӈӄэтвэ нэнтынэт.
Ынкъам вай нэмэ: Кымъынэ бригадак йъарат нымкыӄин мъэмит гаяаленат.
Иты вай мытӄымыт рыпэт гэгнулин ынкъам ынӄэната Йынрын гэнинэпиривлин.
Вачаӄ-ым мъэмит йъарат нымкъэв гаяаленат.
Ынкъам вай ынӄэн гатвален, иӈӄун Кэӈъиринэ гыто инэл гыкыльинэт колхозкэн мъэмит ынкъам ӄынур чиниткинэт нэнаяаӄэнат.
Ӄэглынангэт, ытлён ʔоптытъача амноӈэты гэчейвыткулин ынкъам чайвыткоӈӈок ванэван вэлыткорак нымъэминӈэгъэн.
Ынан ынӄэн таӈванэван чимгъуу нылгынин: ымыльо мъэмит ыннаны вальыт — ынкы уйӈэ экэликэ: колхозкэнат ынӄэнат, лымэвыр ӄырымэнат.
Ыныкит завхозо элвэльин ʔоравэтльан нъытвагъан, ӄырым ымы микынэ ынӄэн нъыльунин.
Ынӄэн вай Гэмалӄотына чимгъунин, иӈӄун аймэнма мъэмит ӄонпы тэнынныӈык ынкъам лым ыныкы йыльёлӄылтэ чекот.
ыннаны вальыт — ынкы уйӈэ экэликэ: колхозкэнат ынӄэнат, лымэвыр ӄырымэнат.
Ыныкит завхозо элвэльин ʔоравэтльан нъытвагъан, ӄырым ымы микынэ ынӄэн нъыльунин.
Ынӄэн вай Гэмалӄотына чимгъунин, иӈӄун аймэнма мъэмит ӄонпы тэнынныӈык ынкъам лым ыныкы йыльёлӄылтэ чекот.
Анъым иʔам ытлён нъэйӈэльэтыркын?
Ынӈэ вай лыгитъэркин милютэт ынан ганмыленат.
Мыкыӈ ынан тааӈытконвы пипиӄылгыт нинэлӄэгнэвӄинэт.
Вынъэм атааӈыткока итык инэпыткыльу ʔаӄанъальыӈ.
Гэмгэгынниӈӈыттыльэ ынӄэн нымэльэв лыги лынъёлӄыл.
Вачаӄ вэнлыги ытлён нылгъэйӈэчьивыӄин.
Кымъын энмэч иквъи, энмэн Кэӈъири лыгэнитык ырык бригадак тымӈэтваркын ынкъам ытлён ынӄо тэленъеп алва рылеёлӄыл.
Мачынан правленията Кэӈъири ӄолебригадагты нынъялгытаннэн, миӈкыри ӄун Кымъынэ ытлён рыӄытрирэвнин ʔэйӈэчьивык.
Чама вай тымӈэяаёт мъэмит лым котъёлӄылтэ — вынэ ынӄэн ʔаӄаӈ Кымъынэ ӈынваӈэк.
Ок-ым ӈан лым бригадык ытлён нэръэйӈэльэнӈын, ӄырым ейвэчу ʔынылгыгъэн.
Пытӄылым ʔаатгыргын: вай ӄонпы ʔайӈальанма ынӄэнат ӄантаквыт ныкэтъоӄэнат.
Ӄэтвыткуплыткук, миӈкы Кэӈъиринэ ʔоптытъар рыркат рыгаляӈаннэнат, рай иʔам нэмэ накэтъогъан татэнувэраӈгыргын.
Мачынан ынкы ӄэтвыткук курэ нъэнъэйӈэльэтын, вачаӄ иʔам лым ыргынан ӄантаквыт накэтъоркынат.
Ӈоӈӈо-ым иквъи.
Аны йъарат гынан, Кэӈъирий, чинитувик ейвэчу лыӈыркын.
Ынкы ӈан найылгавэгыт пэӈъивэтык.
Игыр-ым рыркагты айылгавэ.
Ынкы ӈан нъэнӄэтигыт такэчгэты тэнувэран тэйкык.
Игыр ʔэнӄэти тэнувэрагты тэкичгылӄыл тымык.
Ыннэн рыркы рыгаляӈатын — ӈирэӄ ынык рээн элкыгъэт.
Ымы вай мыкыӈ нъэлкынэт, ыныкит Кымъынэ агтака нъынтынинэт.
Иʔам-ым Кымъын лёӈайылгава итгъи?
Гынан, Кэӈъирий, чинит мачтъарыӈ чинитувик ӄыгйипыркын, ынкы тумгэ гыт майыӈкы нэрэгйипыркынигыт.
Вачаӄ ымы мъэмитъэрылтэтык рай иʔам гакэтъолен нэмэ ӄытлечьатгыргын татэнувэрагма.
Аны лыгэн таӈӄонпы ымыльорык ныкэтъоӄэн Мэмылын рисунок.
Кэӈъири нычимгъуӄин: эты вай ымыльо ынин ʔаӄатвагыргыт Мэмылгыпы варкыт.
Ыныкит-ым Мэмыл чинит миӈкыри нъэӄэлтэтӄин, ымыльорык ынӄэн ӄынур ванэван ʔынльугъэн.
Вай ынин ʔаткэвма танынныӈгыргын рай иʔам ванэван микынэ ныкэтъонэн.
Кэӈъиръим нычимгъуӄин; вынэ ынӄэн тылвъэтки.
Мэмылгыпы варкыт.
Ыныкит-ым Мэмыл чинит миӈкыри нъэӄэлтэтӄин, ымыльорык ынӄэн ӄынур ванэван ʔынльугъэн.
Вай ынин ʔаткэвма танынныӈгыргын рай иʔам ванэван микынэ ныкэтъонэн.
Кэӈъиръим нычимгъуӄин; вынэ ынӄэн тылвъэтки.
Ытлён ӈан ынкы нычимгъуӄин: Ёорэлена ынӄэн калет кольэты ратвыгнэн; полярника — полярный станцияк; Аймыӈана — Гэмалӄотына, ынан-ым — колхозык правленияк.
Таӈымыльэты нымнымэ Мэмыл тэнӈу рэлгыгнин!
Вачаӄ ынӈин лёӈытвальын.
Ӄэйвитык ынӄэн ымыльорык лыги нылгыӄин, ымы ынӄэнагты ытри нытэнӈыткуӄикэт.
Вачаӄ тэнӈу ипэ нынны нылгыӄин, ванэван Мэмыл.
Ынӄэн Кэӈъиринэ нинэчичевӄин ынкъам ынӄэната ытлён ныпыннытваӄэн.
Вай-ым чит ынӈот нычимгъуӄин Кэӈъири: Мэмыл нымръэтъеквэ тылеркын, ымыльорыӄ-ым ӈинӄэе ытлён Мымылыну нъэйӈэвӄин, ынкъам вай ынӈин ынык ʔомраквъэ ынӄэн нынны, рыпэт ымы ванэван микынэ пэтынынны ныкэтъонэн.
Кэӈъиринэ ванэван нычичевнин: таӈъоравэтльагты чамъам ръомравы ʔэӄэнынны.
Вай мэӈин ӄулититэ рывэтгаанма, Кэӈъиринэ Мэмыл Мымылыну нинэлгыӄин.
Ынкъам ӄонпы ытлён вэтгавтомга нэнамӈылёӄэн.
Рэӄын иви?
Ръэмымыл?
Эви вай гынан гэмо?
Вачаӄ эчги ытлён нымгоӄэн пыӈылтэлык, вэтгавтомга эвыр ынкы ытлён нинивӄин.
Вай эви ынӄэн!
Вынэ лыги гымнан.
Вай лыгэн таӈванэван микынэ нывинрэннин Кэӈъири.
Аны гэнрэӄэвлинэт ымыльо Мэмылына?
Эвыр-ым ымыльорык антыяатка нэнтыркын гымнин ʔаӄалтатгыргын, — нычимгъуӄин Кэӈъири, — гымнан лым транкэтъовӈын, миӈкыри ынӄэн ынпыначгылёчгын гъэӄэлтэтлин.
Ынан гым газетак гэнанэргыпавлен, гымнан нэмыӄэй ытлён газетак транэргыпавӈын.
Ынӈатал рэтигылгэты ынкы ытлён!
Чывипыт йъилгыӈит клубык раймэтвагъа газета — ымыльорык наракалевэтгавӈын.
Таӈымыльорык, миӈкыри ӄун ымнымык мурык ытръэч амынан Мэмыл экэлигъюлкыльин.
Ӄолегазетык ынпыначгын татлыӈыткольылӄыл.
Рэӄын-ым ытлён ривы?
Вай ӄэглынангэт ымыльо ынӈин гатвален.
Ымыльорык ынӄэн гэльулин.
ытлён газетак транэргыпавӈын.
Ынӈатал рэтигылгэты ынкы ытлён!
Чывипыт йъилгыӈит клубык раймэтвагъа газета — ымыльорык наракалевэтгавӈын.
Таӈымыльорык, миӈкыри ӄун ымнымык мурык ытръэч амынан Мэмыл экэлигъюлкыльин.
Ӄолегазетык ынпыначгын татлыӈыткольылӄыл.
Рэӄын-ым ытлён ривы?
Вай ӄэглынангэт ымыльо ынӈин гатвален.
Ымыльорык ынӄэн гэльулин.
Ынӈин вай Кэӈъиринэ калеӈӈонэн заметка.
Аны ынӈин нытэӈычьэтӄин, рыпэт чиниткин ʔаӄатвагыргын виин рытгэваннэн.
Ӈан-ым ынан ӄырым нъымгонэн кэлик заметка, ыныкит лыги нъылгынин, миӈкыри гавэтгычемгъолен ӈайыткынык Мэмыл.
Таӈӄонпы колхозмэгчерыплыткок, игыр ынпыначгын нырэгъючечӈыӄин.
Гым-ым нычимгъуйгым паӈъэвӈытосӄэвык, — нивӄин Тэгрыӈэ, — ӄытлыгъим ипэ каленыгъеватынвы тыетык!
Аны ӈээкык нылгэкачьаравӄэн ытлыгэты — Мэмыл лыгэӄылпэ ныгъюлетӄин.
Ыныкит ытлён эквэтгъи Хабаровскагты, Мэмылына инэныгйивэтыльу нъэлгъи калеткоракэн инэныгйивэтыльын Валентина Алексеевна.
Игыр-ым, — нивӄин Мэмыл, кыляма ӈээкык, — гынан гымыкы гаймаӈэн ымыльо таӈкалеӈ.
Игыр гымнан чинит гынин кэлинӈивыт тракалевэтгавыркынат.
Эченур нымэльэв ӄыкэлиркын, таӈкалевэтгавыӈ.
Ӈан-ым тэлеӈ ытлён лываквъэ кэлигъюлетык, миӈкыри ӄун ынан ванэван нытэнчичевнинэт букват.
Ытлён нытэгъеӈӄин, иӈӄун ытлён эӄылпэ ʔыныныгъюлевын книгак калевэтгавык.
Ытлён-ым рай ръачемывэнвыӄаеты ныныгйивэтӄин.
Ынӄэнат чимывинвыт тымӈэӄолено нитӄинэт.
Ӈан-ым ʔэӄэтэнынныӈык, ынкы ынан ымыльо тэнчичевнин.
Вай-ым ынӈин вальын буква!
Ынкъам Мэмылына ӄэглынангэт чичевнин, ръэнут ипэ буква.
Ыныкит алваӈ рытчык ыннэн буква — таӈалваӈ ымыльэты вэтгав рэнъэлы!
Мэмыл нытэгъеӈӄин ымы таӈӄонпы рэгъючечӈык.
Ынан ʔотчой нэнъатчаӄэн Йынрына рээн ныкэръотагнэты лейвыткульын ӈээкык.
Эчги Тэгрыӈэ нырэӄин, ынпыначга ымыльо ынин тайкыё нэнатвыӄэн.
Ынкъам ынӈин нуръэв нинэныгйивэтӄин ытлыгын Тэгрыӈэнэ, рыпэт ынин лылет нэлкымъятыӈоӄэнат.
Тэгрыӈэ ниничгытэтӄин: вай, эргатык еп ытлён йылӄанма, ытлыгын энмэч рэмигчирысӄивы.
ӈээкык.
Эчги Тэгрыӈэ нырэӄин, ынпыначга ымыльо ынин тайкыё нэнатвыӄэн.
Ынкъам ынӈин нуръэв нинэныгйивэтӄин ытлыгын Тэгрыӈэнэ, рыпэт ынин лылет нэлкымъятыӈоӄэнат.
Тэгрыӈэ ниничгытэтӄин: вай, эргатык еп ытлён йылӄанма, ытлыгын энмэч рэмигчирысӄивы.
Ӈыранъылёӈэт Кэӈъиринэ гэкэлилин заметка.
Ипъэм заметка ынан ӈыронъылёӈэт гэкэлилин — ӈыраӄавык ʔылёк ынан чит Мэмыл карикатурак рисоватыркынэн.
Ынръам танлывавнэн.
Вэтгычемгъонэн амзаметка кэлик.
Экэлигъюлкыльин ынпыначгын, — ынӈин тэнынныгнин Кэӈъиринэ калетайкыё заметка.
Вай ынӈот гамголен:
Нымытваркын ӄол ʔоравэтльан мурык колхозык.
Вай таӈымыльорык ытлён лыги.
Ынин нынны Мэмыл.
Рымагты гатвылен, миӈкыри библиотекак ʔаткэвма гэтэнынӈыӈлин Мэмыл, чама ынкы гатвылен, энмэн ымыльо ынкы вальа амӈыркылята льулӄылти нэйпынэт ынкъам иквъэт, титэ рапаагъа ынпыначгын ынӈин итык.
Аны ванэван Кэӈъири ныръыръунтэнӈын.
Ынӄэн таӈыӈ газетагты.
Вай-ым ынӄэн мэкына тывма ытлён таӈванэван нъыръунтэтын.
Вачаӄ газетак ымыльо тывъё, таӈкалевэтгавыӈ вальылӄыл: ынӈин ытлён нычимгъуӄин.
Вынэ ӄырым ытлён лымӈэ ынӈин итыльылӄыл,— гатвален рымагтэты заметкак.
Эвыр-ым ытлён правленияльын, ӄырым ымыльо авъеткынка вальылӄылтэ.
Кэӈъиринэ люнйыле рыннин Гономына заметка: Гоном ытри Мэмыл ыннаны.
Опопы йылык омаканма ымыльэты редколлегия.
Ынкы ӄырым ʔэнӄу ʔынылгыгъэн.
Авынъанӄатэты газетак нарайпанӈын.
Редколлегия омакаттагнэты еп ӈирэӄ ʔылёт.
Ынӄэн Кэӈъиринэ пынлёнэн Рэнтувгэйпы Полярный станпияк, ӄулимигчитльэк варкын мыӄыльыӄэй печатный машинаӄай.
Кэӈъири ӈэнрилы ӄытгъи ынкъам печататыйгот рыннин заметка.
Вачаӄ печататык заметка гэлгимӄытвилин.
Вай ӈыронтетрадстраницак калеё, ымы чывэптыстраницак гэтъэрылтэтлин.
Вэнлыгъим игыр заметка таӈыӈ ныпэраӄэн.
ӈэнрилы ӄытгъи ынкъам печататыйгот рыннин заметка.
Вачаӄ печататык заметка гэлгимӄытвилин.
Вай ӈыронтетрадстраницак калеё, ымы чывэптыстраницак гэтъэрылтэтлин.
Вэнлыгъим игыр заметка таӈыӈ ныпэраӄэн.
Калеткорак ынӈин таӈаӄочеткынка, рыпэт ымы йыркыплекыт вэнлыги ныӄаврыткатӄэнат.
Вачак Кэӈъиринэ калеткоран ӄулийыръыльу, выргыргыйыръыльу кэтъоркынэн.
Ӄэйвъэм ӈыраӄав класс пылыткотагнэпы ытлён ванэван ӈанӄоры нырэгъэн.
Аны тэленъеп ынӄэн гатвален.
Вэчьым ӈан ымы ытлён калеткома, вулӄытвик ӈутку ынӈот таӈаӄочеткынка нытваӄэн игыркинэмил.
Ытръэч ынӄэн ынан гэмо нинэлгыӄин.
Кэӈъири коридорык эмгынунык нывилгъи.
Ынан вай гантыяатлен пынлёк Ринтувги, ръаклассык ратвагъа редколлегиякэн умэкэт.
Тымӈынӈэн ынан ӄол тытыл умнин.
Катам тытлык ранъав — ӄэргычьэн энатрэтъёлгын.
Энатрэтъёлгыткынык амалваӈ вальыт галгат.
Катам Каӈъэрэна ӄэргычьык рымагтэпы нытлепӄин йъаяӄ.
Классык вусӄымчыку.
Рывантаттытлепы ныӄэргатӄэн рэлкун.
Кэӈъири пагчеӈэты рэгъи.
Ытлён калеткома ӈутку ынӄэнат атвакыльэнат.
Йъаяӄык ачгыта нывытрэтӄин увъёквачгын.
Ӄолеэнатрэтъёлгыткынык — галгат, тулликыт.
Ынангыргол коргыпэкычьыӄагтэ.
Ытри ынӈин ныпэраӄэнат, ӄынур вай игыр рэриӈэӈыт ынкъам айычгэткынык равакъоӈыт.
Аны ӈан ытри ынӈин итык нытэӈычьэтӄинэт.
Кэӈъиринэ ымыльо пагчеӈэты нинэгитэйвыӄин, таӈванэван титэ ынӈин вальыт ныльунинэт.
Люур вай ытлён рыпэт яалчайвыгъэ: ынӈатал айылгыгыргын вийилетгъи энатрэтъёлгыӄэргычьык.
Ытлён мэрынрэ таалгылятгъэ ынкъам ӄэглынангэт классык ӄъавалык льунин ʔоравэтльэн ʔымрил.
Анпаавка гитэк, Кэӈъири яалчайвыгъэ ынкъам кэлиныгйивэтыльин Эйӈэчын ӄулиӄул валёмнэн:
Гыт гымыкы етий, Кэӈъирий?
Вай вытку ынкы Кэӈъиринэ кэтъонэн, раӄынвы ипэ ытлён ӈанӄоры етгъи.
Тыетык, Эйӈэч.
Ии, гыныкагты.
Редколлегиягты тыетык.
Заметка трэтын.
Ӄытлыги вай турык ӈутку таӈычьыгыргын.
Ии.
Ӈотӄэн биологиякэн кабинет.
Валентина Алексеевнанэн.
Редколлегия ӈутку ачгыта, учительралкок.
Мынылӄыт ӈэнрилы.
Ытри рэгъэт ачгыта вальэты ралкогты.
Ынкы энмэч столык ӄача нывакъотваӄэн Ринтувги.
Вай-ым игыр ымыльэты редколлегия умэкэтгъи, — иквъи Эйӈэч.
Вай ӈотӄэн, Валентина Алексеевнай, гынниӈӈыттыльын Кэӈъири.
Ытлён мурык корреспонденто ритгъэ.
Кэӈъиринэ мынгаймэннэнат етыльыт.
Вачаӄ вэнлыги ынан вэчеты нинэгитэӄин Мэмыл.
Иʔам ынӄэн ынпыначгын етгъи?
Вай кэтэм рэтык Кэӈъиринэ заметка!
Чама вай Кэӈъиринэ валёмнэн, миӈкыри Эйӈэчынэ ытлён вальылӄылё корреспонденто лыгнин.
Этъым нытэӈӄин ынан кэлинин заметка.
Вынъэм ӈан ынӄэн кэлиныгйивэтыльэ лыги.
Мэй, Ринтув, — винвэ пынлёнэн Кэӈъиринэ, — иʔам ӈанӄо тымӈъоравэтльат етгъэт?
Микынтъим тымӈъоравэтльат?
Игыр мури мытлыгморэ редколлегияк.
Вачаӄ ынӄэн пыӈыл люнчимгъутэ рыннин Кэӈъиринэ.
Гоном, — иквъи Эйӈэч,— вай Кэӈъиринэ ӈанӄо заметка рэннин.
Вай-ым ынӄэната мынымго.
Торгынан энмэч калевэтгавыткы?
Вай вытку игыр.
ʔЫмто.
Ӄоо, миӈкыри Ринтувги ривы, гым-ым ынӈот тычимгъуркын: мачынан рымагты мурык Кэӈъири корреспонденто нитыркын.
Наӄам вай ӈотӄэн заметка гапэтавлен.
Ынан Мэмылына йылнин заметка.
Мэмылына-ым ынпыначгымэл лыляйпы риичгэвнин кэлитъул ынкъам мэрынрэ чама нэргъав калевэтгавыӈонэн:
Экэлигъюлкыльин ынпыначгын.
Ынан гитэнин Кэӈъири, ынӄо рымагты калевэтгавыӈонэн заметка пылыткотагнэты.
ʔАмын вай гапэтатлен, — иквъи ытлён, наӄам ынин лылет нытанӈавпэраӄэнат.
Таӈкарикатура ӈан ӈутку рисоватык!
Ӄэйвэ?
Вачаӄ вай Кэӈъири ынӈин гаргатэты ныпэраӄэн, рыпэт ымы мэчынкы арисоватка карикатура тэнӈу таӈылгыӈ.
Нэмэ вай ынпыначгын Мэмыл ипыльу итгъи!
Аны вай миӈкыри ынӄэн вагъэ?
Ынӈатал гэгэргэтлин Кэӈъири.
Ытлён вакъосӄыёлгык гавакъолен ынкъам ёргэты нинэгитэӄин Мэмыл.
Ӄылӄут, Кэӈъирий, — иквъи ынпыначгын, — ынӄэн вакъон гынин пыргуккъэли.
Эвыр ынкы Кэӈъири ӄутысӄычетгъи ынкъам рыпэтгавыӈонэн къэли.
Вачаӄ пыргуккъэли игыр этынвымэл ныпэраӄэн.
Ымыльо редколлегияльыт нылгитэнӈыткуръуӄинэт.
Ымы Мэмыл авынъанӄатэты ронтымытваӈыльын, нэмыӄэй танӈыткоӈӈогъэ.
Вай ӄынур ынкы ванэван редколлегия нумэкэтын, ипэ-ым танӈавкинокартина ныгитэӄин.
С.
Аны ытри ныкоргъав, нэргъав нытэнӈыткуӄинэт.
Вачаӄ ытри чинит нымӈылтэлӄэнат, энмэн ӄулинутэк мыкъэӄэгнильык ʔоравэтльат мыкыӈ ныпыннытваӄэнат, ванэван ӄонпы ныкоргычьатынат.
Ынӈатал нымэльэв нъатван, ыныкит лымынкы, ымнотаеквэ ынӈин ныкоргъав, нэргъав нъытэнӈыткуркынэт ʔоравэтльат, миӈкыри Советнотак тэнӈыткуркыт ымыльо.
Ӄэйвитык ымы чекыяа Эйгысӄык!
Гымнан тэнӈыткульыт айватльат нэнавалёмэгым.
Аны ытри ныкоргъав, нэргъав нытэнӈыткуӄинэт.
Вачаӄ ытри чинит нымӈылтэлӄэнат, энмэн ӄулинутэк мыкъэӄэгнильык ʔоравэтльат мыкыӈ ныпыннытваӄэнат, ванэван ӄонпы ныкоргычьатынат.
Ынӈатал нымэльэв нъатван, ыныкит лымынкы, ымнотаеквэ ынӈин ныкоргъав, нэргъав нъытэнӈыткуркынэт ʔоравэтльат, миӈкыри Советнотак тэнӈыткуркыт ымыльо.
Ӄэйвитык ымы чекыяа Эйгысӄык!
Тургивикин ныкирит.
Вынэ ванэван титэ мурык ынӈин вальын торгэвэёлка нытвагъан!
Ӈан ӄэйвэ ымы лыгэн ынӈин аёлкака нытургивимури калеткорак, ынӈин вэнлыги ныгичивэнмури.
Пытӄыкытур челгырак вакаӈынвык нэтэйкыгъэн клуб.
Ынкатагнэпы мури нытургивимури ынкы.
Ынӈатал гэчевкы нытваӄэн: рэмкын нилюльэтӄин, ныпутурэльэтӄин.
Вачаӄ ынӈин аёлкака.
Мэӈӄъом ӈутку Лыгъоравэтльааӈӄачормык эймитык ёлка?
Мурыгнутэк айвалык тургивин гаёлкама ӄонпы нынрынгиивӄин.
Ӈан Марковрайонык лымэвыр лым ӄулимиӈкы.
Ынкы ʔаачекыт нытигыльэтӄинэт омкэты ынкъам нъалыгатгаткоӄэн ынкы таӈпэральын ёлка.
Наӄам морыкайпы чымчаомкытагнэты чекыяа.
Вэчьым ымы тысячак километрык ыяаӈ!
Мурык нымык ыннанӄачакэнак аӈӄы, ӄолеӄачакэнак-ым вэтгысӄыльын нутэнут.
нымык ыннанӄачакэнак аӈӄы, ӄолеӄачакэнак-ым вэтгысӄыльын нутэнут.
Наӄам вэнлыги игыргивик мурык нэрэтэйкыӈын ёлка.
Ынӄэн турыльэ кэлиныгйивэтыльэ, Валентина Алексеевнана чимгъунин.
Ытлён иквъи:
Иʔам вай ынӈин?
Ымсоветнотак Торгэвэӈӈок ымыльо ӈинӄэгти ынкъам ӈээккэӄэгти ёлкак гыролмакы ныгичивэтӄинэт, ныпутурэӄинэт, нытипъэйӈэӄинэт.
Аны ынӄэн таӈычьыгыргын!
Иʔам-ым мургин нэнэнэт ӄутыргинэк ʔаӄаӈ нытванат?
Ыныкит ытлён нивӄин.
мургин нэнэнэт.
Ытлён ымы вэчьым чинит ёлкак гыролмакы гичивэтык нытэгъеӈӄин.
Ӄэйвэ, — тэнӈэквъи калеткоракэн директор Эйӈэч.
Моргынан ӄонпы ырыкы льэлеӈкы каникулык нинэтэйкымури праздник.
Ымы игыргивик ынӈин ратвагъа.
Мытрэнӄэвивӈынэт ытри.
Ытръэч ӈот.
Вай ынӄэн ытръэч ӈот, гымнан тытвыркын.
Ванэван праздник, ипэ ёлка тытвыркын гыныкагты.
Аны вай нэнэнин коргычьаттэ титэ лым ʔаӄантыяатыӈ.
Ӈан гымнан эгыттагнэты ванэван мынтыяатын мэнигкэйӈын.
Ытлён ынӈин гайпатлен, ӄынур ӈот оттыеквэ ныттэттылеӄин.
Ынӄэн гымнан майыӈкы имырэӄъэлючик, майыӈкы ӄулувичвинэӈэк тэӈу гэлгылин.
Катам ытлён гымы Эпэнэ Чьэчеӈэ инэйылгъи.
Вэчьым ынан гинэльулин гым ӄонпы ыныкагты лылепыльигым.
Ынкатагнэпы гым ӄонпы нивигым: ымыльо гымнин чемгъоо ӄонпы ратваркын.
Аны ынӈэ тэнӈу инэлгыкэ!
Вынэ ынӈэ антыяатка, Валяй.
Ӈотӄэн ӄырымэн Горьковская область.
Ымы элек ӈутрилы ёлка ʔаӄаратыӈ, тыляма ракыкваты.
Игыр-ым, льэлеӈкы, миӈкыри?
Ымы элек ӄырым микынэ нырэннин.
Вай лыги ӄонпы лынъёлӄыл, миӈкы мури мытытваркын.
Ытръэч вай ӄэтыӈок киткит экэвкитэ ʔаткэвма нытвайгым.
Игыр-ым гым таӈайылгыкыльо тынъэлык.
Рай аны ынӈот мынинмык, Эйӈэч.
киткит экэвкитэ ʔаткэвма нытвайгым.
Игыр-ым гым таӈайылгыкыльо тынъэлык.
Рай аны ынӈот мынинмык, Эйӈэч.
Аны-ым миӈкыри мынинмык?
Риӈэнэӈэтэ ӈанӄоры ёлка мынрэтын?
Эвыр-ым лымалявык ръэнӄэты, ынӄэн гымнан ӄырым гыныкы мытвыгъан.
Эченур ынӈэ гынан ёлка ʔэнку элгыкэ.
Ва?
Вынэ ванэван ʔэнку мылгыгъэн.
Йыӄӄай-ым!
Ынӄэн ӄэглынангэт йыӄӄайъымо вагъэ.
Валяна рыгйивэтыгйит Кабицкий ынкъам комсомолец Чейвытэгын ʔонтытъар ʔылёӈэт гэтэминӈэтлинэт.
Ытри кэлиткуплыткук, тытляйпэты ӄолеклассык нытэминӈэтӄинэт.
Янор ыргынан нэтэйкын пойгычьын, ынкы нэръэйипынэт ӄликкин мынгыткэн парол патгыргыт ынкъам классык эмгынунык нанвэтчавын уттын.
Патгыргык амалваӈ ивлельыт уттытъулти найпатынат: гыргоча чигмыльыт, эвыча — эвлыӈ вальыт.
Аны ынӄэн ымыльэты таӈванэван тыӈэльу утту ныпэрагъан, ынӄэната Кабицкийына чиниткин тайкыё малгаргатэты нинэгитэӄин.
Вачаӄ ыныкит оттыпойгычьын увчеква нэнаркэлен ынкъам уттытъулык найпатынат вытэчгытрыкалетъолен выттэ — ынкы игыр танльоӈ — нымэльэв уттут гэтэйкылин.
Вулӄытвик, иӈӄун ӈинӄэе эвнэльукэ, ымыльэты уттут ганъялгытатлен клубэты.
Ынкы ынръам мэгчератыӈогъэ колхозкэн механик Кэльэвги, ынкъам комсомольцат Тывъар ынкъам Кэйӈыӈэ.
Ыргынан нытэйкыӄинэт ёлкакэн увичвинэӈэт.
Ытри ынпыначга Мэмылына нинэвинрэтӄинэт.
Ытлён Эпэну Чьэчеӈу ритгъэ.
Ынӈин гивлин Валентина Алексеевна.
Ӄэйвитык Эпэну Чьэчеӈу ымы мэчынкы нъитын Кабицкий — таӈамынан ынык ымнымык — майӈывалӄылыргын.
Вачаӄ Валентина Алексеевна иквъи, энмэн отгыӈ Мэмылына элгывалӄылыргын рэймысӄэвык, наӄам Кабицкийын четлёвалӄылыргын ʔаӄанэлгавыӈ.
Чама вай кэлиткульэ эвыр ынкы эӄылпэ ытлён нэнъэлкылын: ымыльорык лыги ынин нэргыӄэн урвилӄулиӄул.
Ынпыначга Мэмылына нэнаймэӄэнат ынангырголягты амалваӈ пэральыт ʔорааӄӄагтэ ынкъам увичвинэӈэт, миӈкыри ӄун ытлён ынанэквычьын.
Валентина Алексеевнана, Тывъарына ынкъам Кэйӈыӈэнэ нынтаӈпэравӄэнат эвычакэнат вытвыттэ.
Ыргынан ынкы чолытъола энанрэтлявъё кымликым ʔыльылу ныйпатӄэн, эвыча кымлеʔылыткынык увичвинэӈэт нытрилӄинэт.
Кэльэвги, Кабицкий ынкъам Чейвытэгын, ыргынан нынмигчирэвӄин электропроводка.
Ӄол нитӄин Чейвытэгын ӈаргыногты нытлепысӄивӄин ӄэйвэ рай мэӈин калеткорайпы эвнэвинвытлепкэ.
Вачаӄ ӈинӄэгти ымыльо гынмыеп ныйылӄэтӄинэт: энмэч ныкирит ӈэраӄычьэты гэнъэтлин.
амалваӈ пэральыт ʔорааӄӄагтэ ынкъам увичвинэӈэт, миӈкыри ӄун ытлён ынанэквычьын.
Валентина Алексеевнана, Тывъарына ынкъам Кэйӈыӈэнэ нынтаӈпэравӄэнат эвычакэнат вытвыттэ.
Ыргынан ынкы чолытъола энанрэтлявъё кымликым ʔыльылу ныйпатӄэн, эвыча кымлеʔылыткынык увичвинэӈэт нытрилӄинэт.
Кэльэвги, Кабицкий ынкъам Чейвытэгын, ыргынан нынмигчирэвӄин электропроводка.
Ӄол нитӄин Чейвытэгын ӈаргыногты нытлепысӄивӄин ӄэйвэ рай мэӈин калеткорайпы эвнэвинвытлепкэ.
Вачаӄ ӈинӄэгти ымыльо гынмыеп ныйылӄэтӄинэт: энмэч ныкирит ӈэраӄычьэты гэнъэтлин.
Ӄынвэр-ым ымыльо гантэнмавыплытколен.
Кэльэвгинэ гырголкэн ӄэргыӄэр рывайӈаннэн ынкъам рынлевнинэт амалваӈ пэральыт ʔораакӄагтэ.
Ӄэргатгъэ ёлкаткынык челгаӈар, таӈамалваӈ пэраӈӈогъат чолен пиӈэӄэгти.
Ынкъам таӈымыльэты ёлка таӈпэраӈӈогъэ, ӄынур ӄэглынангэт рай вытку айвэ омкэпы нэрэтын.
Ымы вай таёлкаӈыльэты ынӄэн эюльу пэрагъэ.
Ӈан-ым Мэмылын ʔоптытъар кыкватоттытъолтэ ынкы гаяаленат.
Ынӄэнат кыкватоттытъолтэ пэлятгъат ялгытык тороттырагты, рычемавъёйпы лыгэрайпы; Мэмылына чит ынӄэнайпы купрэкин инэнвичгын нинэрэтэйкыӈӄин.
Игыр-ым ынӄэнат ӄынур нэмэ эюгъэт, нэмэ вытэчгытрыпэраӈӈогъат.
Умкык-ым вальа Кабицкийына ынкъам Валентина .
лексеевнана мэлнэлгэлын окванавыткэн, ыргынан лыги лынъё еп ӈэныльаттагнэпы.
Кита ӈанӄо мынгылгын, Степан Андреевич!
ивнин Кабицкий Валентина Алексеевнана.
Ӈанӄо мынгылгын, Мэмыл!
Тывъар, Кэльэвгий ӄэймитвылгыткутык!
Ымыльо ӄэймитвылгыткутык вай ынӈот!
Ынкъам ымыльо ынӈин гыролмыӈӈогъат ёлкак.
Ынӈатал-ым ынӄэн энэчгытэты ныпэраӄэн, ыныкит микынэ ӈаргынойпы ӄэргычьэпы нъыгитэнин.
Ёлкак танӈыткоръогты, кагынпэгчавэты, коргыӄолельатэты ныгрулмыӄинэт ӈэръамытлыӈэн ʔоравэтльат: ӈыроӄ ӈэръамытлыӈклассык кэлиткульыт — Тывъар, Кэйӈыӈэ ынкъам Чейвытэгын, механик Кэльэвги, кэлиныгйивэтыльын Валентина Алексеевна, четлёлялёльын Кабицкий ынкъам лыплявтыльын ынпыначгын, правленияльын колхозкэн — Мэмыл.
Вэчьым ӈот таӈванэван титэ ынӈин ныгичивэтынэт миӈкы ёлкак.
колхозкэн — Мэмыл.
Вэчьым ӈот таӈванэван титэ ынӈин ныгичивэтынэт миӈкы ёлкак.
Инъэ таӈымыльо нымнымкин ӈээккэӄэгти ынкъам ӈинӄэгти клубык ӄача умэкэтгъэт.
Аны ытри таӈъаӄагтатыӈ ӄэргычьэпы ынкъам тытлепы, ынӈэ тытылтэ нъомрайпытваӄэнат, ӄэргычьыт нэмыӄэй гэйпылинэт, чама гэчеватгыргын еп ʔотчой.
Ынӄэната Мэмыл калеткорак гэтэлелюнлин: ыныкит ытлён элелюкэ калеткорагты нъылӄытын, ӈинӄэе эвыр ынкы нъэнъэлкылын, мэӈин ипэ Эпэну Чьэчеӈу итыркын.
Ӈаргыногты ытлён ӈытогъэ комсомольцак рээн.
Аны таӈпэральын, четлёлпыльын, майӈыэлгырэлвыльын, рэстагнэты ивлельын ынин элгывалӄылыргын.
Ынин левыт люӈкымлитэ нэнтыгъэн: ынин кырвирти левтык кымлимил илгыльыт.
Мэмылына нинимтиӄин кувэе йыръыльын тэючгын.
Ытлён ӄычекытвальэты ӈэнӄаеты рыгэлгъи.
Ытри выйитвыгъэт.
Ынан ӄырирнин ʔомрайпэчгын.
Ынръам ӈот ʔомрайпэчгын рай иʔам ынанмыӄычьык кэлиткульык ӈээккэӄэйык карманчыко гатвален.
Эпэнэ Чьэчеӈэ рывэнтэннин тытыл клубкэн.
Ымыльо мэрынрэ ынык рээн восӄэты вальэты рачыкогты рэгъэт.
Ынкъам люур авэтываӄ ӈылетысӄычетгъэт амалваӈ пэральыт ʔораакӄагтэ.
Ымыльорык нэльугъэн таӈпэральын ёлка, тургивикин ёлка, ыргынан чит ӄонпы ытръэч книгайпы лыги лынъё.
Аны вай, Валяй, — винвэӄэй иквъи ʔЭйӈэч, — ынӈатал-ым йыӄӄай-ым торгынан тэйкыткы!
Нэнэнин гэчеватгыргын волӄытвэтагнэты гатвален.
Ынӄо ытри увичвыплыткук, путурэплыткук рагтыръогъат.
Ымыльо ытри гэнӄэвивлинэт Эпэнэ Чьэчеӈэ.
Ынӈатал энэчгытатгыргын, ымыльорык тэгъеӈу лынъё гэӄэвилин.
Рай ынӄэн Валентина Алексеевна ынӈин рыннин.
Миӈкыри ынӈин рыннин — ӄоо, гымнан гэмо.
Игыр-ым мъыянвыт гарагтыленат.
Игыр залык ӈэнъянвыт ныгичивэтӄинэт.
Ӄулирэлкук ныпаӈъэвӈытоӄэнат Мэмыл, Валентина Алексеевна, Тывъар, Кэйӈыӈэ.
Ӈинӈэвысӄэтти ынӈин гэпэӈъивэтлинэт, рыпэт виин нъэнӄэтӄинэт путурэк.
Валентина Алексеевна, Тывъар, Кэйӈыӈэ.
Ӈинӈэвысӄэтти ынӈин гэпэӈъивэтлинэт, рыпэт виин нъэнӄэтӄинэт путурэк.
Мэмыл,— пынлёнэн Валентина Алексеевнана ынпыначгын, — вай тэленъеп.
Ӈан еп революция атвака нынрынгиивӄин Лыгъоравэтльанотак тургивин?
Вынэ ванэван.
Ӈан-ым игыркин тургивин мурык эмгынунйъилгык нытваӄэн.
Ынӄэн йъилгын Ынпы ылвэну йъилгу нылгыӄин.
Вай ванэван тургивин ӄынрынгииквыткы?
Вынэ ванэван ымы рождество нытван.
Ӈан-ым лыгъоравэтльата ванэван руссильин кэлы лымалё ʔынылгыгъэн.
Вынъэм, ӄэйвэ, ыннэн рождество мурык гатвален.
Вынэ ванэван мынтыяатын ынӄэн рождество.
Кита ӄытвыгын!
Тэӈчьэчеӈэ вэты тывъёлӄылтэ лымӈылтэ.
Ӈан ынӄэн ӄырымэн лымӈыл.
Ынӄэн ӄэглынангэт гатвален.
Вай игыр тратвыӈын.
Ытлён кытэӄэй авъеткынка вагъэ.
Эгитэкэ ынан нинэнчичьэтӄин газета Советкэн Чукотка, столыткынык вальын, — ӈан-ым ӈотӄэн рэлкун калевэтгаввакаӈынво нитӄин.
Ынӄоры ынпыначгын иквъи:
Ынӄэн, Тывъар, гымнан гынин эпы тратвыӈын.
Памйы.
Вай миргэ Памъяна ванэван титэ ръэнут гыныкы нытвынэн?
Аны ванэван, Мэмыл, — иквъи увлылельын Тывъар ынкъам эймэквъи столеты.
Вынэ эйъым ӄыпалёмтэлгэ.
Вынэ ынӄэн тэленъеп гатвален, чигтэленъеп.
Ӈан ынкы еп гым мынгытгэвэльо гатвайгым.
Ынкы мурык нымнымык пытӄыкытортагнэпы ганымытваӈӈолен амерыкальэн вэлыткъолявол.
Мистер Карпендер, ынин нынны.
Яраӈы рэннин, эмгынуннымык йыпаннэн, вэлыткоран ынкы рывэнтэннин.
Элек ныетӄин лельутвъэт ынкъам нинэрэтӄинэт кимиттъыт Карпендерына.
ʔОптытъар ʔылёӈэт ныйпэӄинэт ынӄэнат кимиттъыт, таӈымыльэты вэлыткоран ынӄэната ныйыръэтӄин.
Лымӈэ рай ръэченлет ӈаргын нытрилӄинэт.
Лыгэн ынӈин рэтэммэнигэ энаръэгты ченлет вэлыткорак ӄача нымайытваӄэнат.
рэтэммэнигэ энаръэгты ченлет вэлыткорак ӄача нымайытваӄэнат.
Ынкъам ляльотвэты ымльаляӈэт Карпендерына котъё ныйӈэйвыӄин: умӄэнэлгыт, тэнуйгыт, ваӈӄыттэ.
Ынан ымы ӄэюгнэлгин иръыт нинэркурӄинэт, пылекыт.
Америкак-ым ынык тумгэ майӈыманэмкын ынӄэната нинэпириӄин.
Ынан ыннэнгивик куннинэт ӈирэӄ ярат городык Джулок.
Ынан-ым лыгъоравэтльэн кимиттъыт ӈинвитльу нинэркурӄинэт.
Ытлён-ым ʔэӄимле, мъэмитэ, пиӈвытрэ, тааӄата нывилыткуӄин.
Ымыльо ынӄэнат кимиттъыт ынык лыгимэйӈывитльэт.
Ымыльэты нымным ыныкы ачыӈыльо нытваӄэн.
Миӈкыръим рыръачӈытовык ачыӈыт?
Ынкы уйӈыльу экэлигъюлкыльу мури нытваморэ.
Вай ванэван эммурык нымнымык, таӈымаӈӄачормык уйӈэ ымы ыннэн кэлигъютльэн ʔоравэтльан.
Лыгэн рылгыт энарылгатык нэнаяаморэ.
Вай ынӄэната Карпендерына варат нинэтэмъюӈъюуӄин.
Ӈан ынкы льэлеӈкы ʔаткэвма гатваморэ.
Ныгытъэнмури.
Элеӈиткин рыркатъол ымыльэты гэткулин.
Ок аны, варат колё ныгытъэтӄин.
Ивинильыт ымъылёнэт чематгыргык ӄача ныкытчынъёӄэнат.
Ытръэч вай кытӄонача мэӈин нымэмылёӄэн.
Ымы рай гынник ӈэнку гивик тъэръэв гатвален.
Колё нычьэчеӈэтӄин, вэчьым ынӄэната ымы мэмылтэ эпиврэкыльинэт.
Тэӈуйӈэ эмытӄыкэ нытваморэ.
Мачымыльо ярат уйӈыльинэт эмытӄыкыльинэт.
Ээкэт гавайӈыленат.
Рэмкын ныӄивъеӄин, вусӄымчыку нынымытваӄэн.
Вачаӄ-ым Карпендер ынӄэната ныгаймычьавӄэн.
Вай лыгитъэркин пиӈвытрын мэйӈывиле ныркурӄин, иӈӄун эвнэченувъикэ.
Памъянэн яраӈы морыграк ӄача гатвален.
Ынӈатал нэрмъэв гатвален Памйы!
Ынантаӈычьын ынкъам ынанкынтачьын гынниӈӈыттыльын.
ʔЫтвэрмэчьэ чит ытлён ынык винрэтыльу рытчыркынин, ытръэч рай лывавнэн.
ʔЫтвэрмэчьын Нэнэӄ нивӄин, энмэн Памйы ʔэӄэчимгъульын.
Анъым ипэ Памйы ынӈатал таӈъоравэтльано гатвален.
Ыныкит вай ръэнут нэнанмыӄэн, вэтыӄун ратомгыт нинэйвэтӄинэт.
Ымы вай мури ынан нэйвэнмури ӄутырык ратомгык рээн.
вэтыӄун ратомгыт нинэйвэтӄинэт.
Ымы вай мури ынан нэйвэнмури ӄутырык ратомгык рээн.
Ӄоныры ӈэнку гивик нэмыӄэй Памйы тъэръэв нытэйӈэтӄин.
Ынан ымы рыпэт ʔыттъыт рывилыткувнинэт.
Ытръэч ыннэн ʔыттъын рыпэлявнэн, гыто лыгнин рывилыткувык.
Ӄутырык ынкы курэ ытлён тэнӈу нылгыӄин.
Чинит ӄымэк ченувъиркын, вачаӄ ʔыттъын рэӈэтыркынин.
Вэнлыги ыннэн ʔыттъын орвык ʔаӄэлгатыӈ!
ʔАмын-ым ӈот рымагтэты ӄыпалёмтэлыркынэтык.
Ынӄэн вулӄытвик гатвален.
Карпендерына вилыткувинрэтыльэ ымыльо ярат пынляннэнат, энмэн ӈот эргатык этын рэгичивэты.
Энмэн вай мачынан эргатык ымыльо вэлыткорак ӄачагты нылӄытынэт, этынва ытри рэнӄэвивӈынинэт.
Гым ытльак рээн ʔэптэ ӈэнрилы тылӄытык.
Энмэч ӄолё ʔоравэтльамкын ынкы гумэкэтлинэт.
Ынӈин чьачаӈанмачы ныӄычекытваӄэнат, амромавӈа ныпиӈкучитӄинэт.
Карпендерына-ым рэлку нылгинымкыӄин пиӈинэӈэт нынлетӄинэт.
Ӈан игыр тытаӈкэтъоркын, гым чанляткынэты тыттэтык ярачыкогты ӄэргычьайпэчгык гыргоча эмрэтлемӈэ.
Рай рэлку пылвынтыпэнъёлгычыко нынлетӄин вылӄывыл, майӈыпылвынтывычгоӄӄамак нымытӄыпатӄэн ӄоратъол.
Люур вай ӈаргыногты Карпендер ӈытогъэ.
Ынӈатал гэлгъэӄэтчетлин, мэткиит нылӄотытваӄэн.
Нэнэӄынэ ытри вилыткувинрэтыльын ытлён нынрывинрыӄин, ӄоныры-ым ымы ытри чинит наркычыткоӄэнат.
Лыгэн ӄынур айычгэнма ʔакаматростэ.
Нэнэӄынэ кытэӄэй мури нэгитэмык, ынӄо вэтгавыӈогъэ.
Чинит-ым Карпендер мурыгмил вэтгавык эгъюлеткыльин.
Нэнэӄ ӄолентогъэ:
Вай игыр ӈотӄэйына вэлыткоӄляволык гэчевъылён.
Ынӈатал майӈыгэчевъылён.
Эгыръылё ыргин кэлы гъурэтлин.
Ынанынпычьын ымыльорык ырык кэльэк.
Ынӄэната вай мургин вэлыткоӄылявол колё коргычьатыркын.
Ынкъам вай ытлён.
Кэтэм ынкы Нэнэӄ аркычатгъэ, увик ʔарэк лывавнэн ынкъам нотасӄыткынык вакъогъэ.
Ынкъам ынӈин вакъочга ӄэйыӄын нывэтгавӄэн:
ынкъам нотасӄыткынык вакъогъэ.
Ынкъам ынӈин вакъочга ӄэйыӄын нывэтгавӄэн:
Ынӄэната ытлён тэгъеӈыркын, иӈӄун ʔэптэ мури ынык рээн мынкоргычьатыркын.
Нэнэӄ рэлӄунӈыгъи, лываквъэ ынкъам ынӈин вакъочга ӄэйыӄын вэтгавыӈогъэ:
Ырык кэльэтэ ӈъочьыт винрэтыйгут нинэнтыӄинэт.
Ынӄэната мурык вэлыткоӄыляволя, мистер Карпендерына, ымыльэты нымным рыӄэвивыркынин.
Вай ӈутку, ярак ранъав ʔылчыку гулювлинэт атлягкавкавыт, тааӄ, чай, эмыраӄкончерваповтымкын.
Ынкъам ʔоптытъар шоколадтэ.
Карпендерына рай ытлён рэӄын винвэ ивнин, ынкъам Нэнэӄ иквъи:
Ынкъам лымӈэ ынкы гулювлин ыннэн челгъаӄэмлыёчгын.
Ынӄэн ымыльо торгынан ӄавэёлӄыл.
Лыгэн ымыльо ʔылчыку льоё торгынан таӈаймэтыӈ!
Карпендерына ӄырым ынӄэн ачыӈо ныкэлинин.
Игыр-ым китаӄун ӄылӄырирыткутык!
Нэнэнэт, ӈэвысӄэтти эвыр ынкы энарэрыӈогъат, мынга ʔыльыл наргыткоӈӈогъан.
Ӈан-ым ытри ныгытъэтӄинэт!
Ӄляволтъэм ӈынваӈэгъат ынкъам рагтыгъат.
Вачаӄ ымы ӄутти майӈатӄыляволтэ мурык рээн ʔыльылык ныргыткуӄинэт.
Ыныкит вай ярак нэнэнэт ченувъиркыт — ынкы ымы ынанкоргычьын ʔоравэтльан рыгльольо рэнъэлгъэ.
Ынӈатал аӈъачгыргын рыгыткук мынга ʔыльыл.
Лым ӈан ынкы колё гъылетлин.
Карпендерына-ым ʔатав онмычыко улювыйгу ӄэвийыръыт рыннинэт.
Гымнан еп торымгок тымлен вагылгын.
Ынӈатал нытъылӄин рылгылгын, ʔылыткынык мутлымул нычелгыпэраӄэн, вачаӄ гым панэна ыннанмынга рымагтэты ныргыткуйгым.
Ынанъыттъыёл ӄутынэ ӈинӄэе тааӄатъол льунин.
Ачгыта ынык энаерыльын ынпыначгын ӄолентогъэ, энмэн ынан ʔыттъыёл ынӄэн тааӄъёчгын льунин.
Маравчетыӈогъат.
Карпендер, Нэнэӄ ынкъам вилыткувинрэтыльын чымчагты эймэквъэт, эмрэтэӈгитэӈэ маравыльыт.
Ынӈин ытри нылӄотытваӄэнат, нытлепӄинэт ынкъам аны нытэнӈыткуръуӄинэт.
Люур Памйы эймэквъи Карпендерына ынкъам аны ытръэттэгну кыплынэн ытлён.
Ынӈин кыплынэн, рыпэт вэлыткоӄылявол эвыр ынкы кыёлгыгъэ.
Памйы-ым ынык ӄача нылӄотытваӄэн ынкъам нэнамӈылёӄэн.
ʔЫмто лым, рэтэнӈыткугъэ?
Лымӈэ рэтэнӈыткугъэ?
Ӄоныры эвыр ынкы Нэнэӄынэ ынкъам вилыткувинрэтыльэ нэпиригъэн Памйы.
Лымӈэ ʔоптытъар ӄыляволтэ ырыкагты винрэтгъэт.
Вай-ым ытри нытаароӈӄэнат вэлыткольэты ынкъам ʔытвармачьэты.
Рай ымыльорык ыргынан напэнрыгъан Памйы, нэкылтыгъэн, ярачыкогты нъэмэтын.
Карпендер нэвинрэтын ӄутык ынкъам ʔэптэ ралкогты нанатвын.
Моргынан-ым мытыгтынат вылпат, мытыргыӈӈон ʔыльыл, ынкъам ымыльо льоо мыттэйвыӈын.
Ытръэч вай энмэч таӈванэван мэӈин ынӄэнагты ныкачьаравын.
Ӈэранъылёӈэт мури Памъяйпы амӈылка гатваморэ.
Ӈыроӄавык ʔылёк эӈэӈыльын иквъи, энмэн Памйы гэтэнымчеӈлин.
Ытлён ӄырым лым игыр ӈанӄо ныпэлӄынтэтын, — нивӄин эӈэӈыльын.
Ӄоныры вэнлыги ытлён ынӈот нивӄин.
Ыныкит микынэ вэнлыги рэльунин Памйы, мачынан ытлён нагтаннэн лымэвыр чинит ыныкайпы ныгынтэвын.
Вэтыӄун лыги ӄылгыркыниткы, ынӈэ торгынан анвэтгаатка Памйы, ынӈэ ытлён эвинрэткэ.
Ыныкит мэӈин алваӈ риты, ынӄэйына рананӈэнайпаннэн кэлы.
Ӈан микынэ валёмнэн вэлытковэнратыльэпы, нэнрэӄэвын ипэ Памйы.
Аплёратвака таӈымыльорак ынӄэн лыги нылгыӄин.
Ӄытлыги-ым вай ынӈот гатвален.
Карпендер айылгаквъэ чинит ынан тымык Памйы.
Найылгавӄэн, иӈӄун нэрэйилюӈын ытлён тумгэ.
Ынан ʔэйӈэвнин эӈэӈыльын.
Эӈэӈыльын иквъи.
Ынӈэ эвнэнрэӄэвкэ моргынан Памйы.
Мачынан Памйы чинит кэльэтэ ʔынтэнымчеӈын.
Ыргынан ытлён накэттывагъан, орвыткынык нэтрилын ынкъам нотагты нъэмэтын.
Ынкы напэлягъан кылтэты.
Инъэ наёпатын ытлён.
Ытри-ым нычимгъуӄинэт, ӈан гынмыеп ытлён нэлӄырирын, вачаӄ льук калвавын.
Ӄэйвитык ӈан ныкитэ колё гэпиӈэтлин, мэчынкы таӈыннэӈавыӈ ытлён.
Аны ʔотчой ыргынан нэргыткун ʔыльыл, ымыльо еӄаеквэт нэнарэрынат — уйӈэ.
Ырык рээн ымы Карпендер гатвален чама Нэнэӄ ынкъам вилыткувинрэтыльын.
Люнльутэ нэнтыгъэн.
Вэчьым алвавакаӈынвык энарэрыркыт.
Ӈан-ым ныкэтагнэты ыргынан вакаӈын нантыяатын, миӈкыри ӄун ытри гъэӄэтчетлинэт, эмнуӈкы-ым ымы ʔэӄимлюкыльинэт нытымӈэвӄэнат.
Рагтыгъат.
Лымӈэ ӈирэӄ ʔылёӈэт ʔатчагъат, ынӄо эӈэӈыльын иквъи, энмэн кэльэтэ Памйы нэпиригъэн.
Ӈыраӄав ныкитэ люур вай гымнан морык чоттагнык ӄаврыткын тывалёмын.
Тъурэвык, ынръам рай рэӄъыттъэ гымнин мынгылгын рымылёӈӈонэн.
Тытэӈытлепыткук — чоттагнык гъыттъыма Памйы нылӄотытваӄэн, эӄуликэ вайгот нынэнтыӄин.
Аны янор гым колё гэчеӈыттэтигым; ӈан-ым ынкы еп гым кальагты нылымалявэгым.
Памъяна-ым гым иниквъи:
Ынӈэ гымыкы айылгавка, Мэмол.
Морыкы ӄылӄытги, ӄиквын гымнин ытлыгын, энмэн гымнан ытлён ӈутку тъатчаркын.
Эченур янор ӄыгитэ, амыргынан ярак, лымэвыр лым мэӈин ынкы.
Рай Нэнэӄынэ лымэвыр Карпендерына мэӈин таӈынӈэвыӈ.
Эвыр ынкы, гым айылгавык тыпаагъак.
Тынрэӈэтын мурык ралкогты Памйы, тыныгъевын ытля, ынкъам моргынан ытлён омналга мытэнаръэгъан.
Ынӄоры гымнан ынин ытлыгын тъэйӈэвын.
Ыныкит ытлён етгъи, Памйы энмэч гэйылӄэтлин.
Ытлён мурык ярак таӈымъылёӈэт вагъэ.
Кыеквъи, чаёкватгъэ ынкъам ымыльо морыкагты тывнэн.
Ӄытлыги Памйы ынык ʔыттъэ рыегтэленнин.
Рай ытлён нотагты ʔаманма, ʔыттъын яалеӈӄач ныръилемъетӄин.
Ынӄо эвыр ытлён нэйпэн ынкъам напэлян, ʔыттъэ гыткак унъэчичгыт пылёнэнат.
Ӈан-ым ынин гыткат ынкъам мынгыт унъэчичгэ гэнкылвэтлинэт.
Ӈыронъылёӈэт ытри амноӈъеквэ гэлейвылинэт, ʔылрачыко выялянма натчыӄэнат, чинит увиквылгык номавӄэнат.
Вай-ым ынӈин.
Мытынавэръэпатын, мытынтаӄъавын, ынкъам ытлён ʔОмваамык гыргочагты, чавчывагты эквэтгъи.
Ынкы ытлён ганымытвален, ныялгытӄэн чавчывак рээн, ныӄорагынрэтӄэн.
Ынкы ымы ӈавтыӈгъэ.
ныялгытӄэн чавчывак рээн, ныӄорагынрэтӄэн.
Ынкы ымы ӈавтыӈгъэ.
Вэнлыгъим Памйы чычатнымэты пэлӄынтэтгъи, Карпендер-ым ӈотӄоры гынтэквъи.
Ӈан-ым ынӈин гатвален!
Игыр ʔытвэрмэчьыт, эӈэӈыльыт, амерыкальыт вилыткульыт, амыргынан ынпыначга лыги.
Вай мурыгмил Памйы вальа.
Вай-ым эгыттагнэты Памйы ягталытваркын.
Ытлён Въэӈык, ынпычьык эккэк рээн нымытваркын.
Еп наройвыӄэн ынпыначгын, ӈанъым ытлён мынгыткэн ӈирэӄ парол гивик ынпыӈ вальын.
Гынан, Тывъар, эвыр элек ӈэнри ырыкы рэлӄыты, пыӈылтэлыйгот ӄынтыгын.
Моргынан еп кытур нэнакэтъоморэ ынӄэн тургивикин ныкирит.
Мэмылына гитэнинэт Тывъар, Валентина Алексеевна ынкъам Кэйӈыӈэ.
Рэмыннуӈэ ӄынур тылянӄэргава рыннин Эпэн Чьэчеӈин льулӄыл.
Паӈъэвӈытотык?
Вэчьым вай гыткат ыргынанчинит залеты рэлӄынӈыркыт?
Ӄэйвэ?
Вынэ ӄылӄытгытык, ʔэтки рай вэчьым ʔаачека норъатчатык.
О’равэтльэн вагыргын.
Тылгыръуркын.
Илгыльын ыльыл четлёчарэльо нъэлгъи, энмэч вай ӄулимиӈкы нувпэраӄэн нутэсӄын.
Йъыйыӄ нылгинылилӄин, номӄэн.
Урэкиныкитэ киткинуӄэй нывусӄэвӄин, нычыӄэвӄин, наӄам лыгипэтлеӄэй нининиӄин кыткыттэркытэр.
Ӈыроча, ӈырача ӄивык, лымэвыр ӈэръамытлынча, тиркытир ратаӈпаа амэчатык.
Ытръэч киткинуӄэй рэтруркынин йъыпкиттэгын, ынӄоры нэмэ рагырголятыркын ынкъам гылӄымчочьа рэнтылгэвӈынин гынульын ʔыльыл.
Ратваркынэӈыт инъыт, ʔылёт, вулӄытвит, вачаӄ тэӈӄырым ныкит нытваркынат — ӄэтыӈотагнэты.
Ынӈатал-ым йыӄӄай-ым!
Вай ынкы кыткытык чикинъэ еп нымным ныгъевӄин.
Таӈванэван мэӈин нырэйылӄэнӈын, ӄынур вай эмтынэквъэт ымльаляӈэт.
Аны вай чамъам рарычгытвагъа гынкэӄылявол, ыныкит рай кэтэм нымнымык гыргоча понӈэрэӈагаляркыт майӈыгачгамкын?
Аны-ым мачыргынан галгат!
Унпэӈэр нивӄин, энмэн рай ынан энмэч рыркъайӈан гавалёмлен!
Вынэ ӄырым Унпэӈэр нъыръунтэтын — эвыр ынӈин ивыркын, ынӄэн ӄэглынангэт валёмнэн.
Ӄэлюӄ-ым ӄэйвэ аӈӄагыннэк кыткытык ʔэйӈэльылӄыл.
Вынэ вай тэнмавыльылӄылтэ торрыркаӈыттынвэты, торъытвытконвэты.
Ыльыл тылгыръуркын, вачаӄ урэтуквэн еп ʔомрытваркын аӈӄачормык.
Урэльын, кээткульын.
Имэурэмиӈкыри ынкы чыӈатгыргымкын.
Амӄынъычо аӈӄата тыргуркынин туквэтъул, эйычгитэ гилытъулти мылеркынинэт ынкъам ʔорайгысӄэты рылыпляркынэнат.
Вачаӄ аӈӄачормэпы вантаӈӄатагнэты еп чекыяа.
Вэчьым вай мытлыӈэн километртэ.
Лымэвыр-ым ымы вай ыннанмытлыӈэн.
Кэтэм мимлычурмык токваткынык нывакъотваӄэн ивинильын Кэӈъири.
Ынык ӈыраткынык милгэр, ытлён нытлепыткуӄин ʔыттъыёлягты, нэнакытчынъёӄэн пиврэльын мэмыл.
Ынин льулӄыл ныкачьарпэраӄэн — ынык ӄача гэлыткынык энмэч ӈирэӄ лявтылӄагнавъёт мэмылтэ.
Ок     ʔамын-ым.
Кэӈъири нинэпыткыӄин!
ʔАмын ивкэ лым ныпиврэн мэмлыткынык ковлёкмэмыллявыт.
Кэӈъири гэмэтручевлин ʔаӄагнэйпы.
Ынӈатал-ым ӄэлпэраркын тиркытир, нылгиныйыркъэв энаномавыркын!
Омычьатыркын, тэӈычьэтыркын — вынэ ынӄэн льаляӈкэнагты мэмылкытчынъёгыргэты ʔаӄантэнмыӈ: чьачаӈанма чематгыргык ӄача кытчынъёк.
Игыр-ым ымы вай ʔанӄатгыргын рагтык.
Наӄам-ым вай вэчьым энмэч рагтыльылӄыл.
Бригадира амӈыроотычьэты ӄайъытвэты ӄытыйгут рыннин, рай ръэнут ынкы танкавӈыёлӄыл.
Вэчьым рай игыр амӈыроотычьэты нъалыӈогъэ.
Лымэвыр рай епэчгин?
Ынӈатал-ым игыр Кэӈъири гинъыгъевлин.
Рыпэт ымы рай микынэ люнльутэ рыннин токвагты эквэтыльын.
Ытлён чит нычимгъуӄин киткит ивиник, амӈыроотычьэты нъалыӈок пэлӄынтэтык.
Ымы-ым мэчынкы ӄонъачгынычьэты.
Ӄэйъытвъэт ӄырымэн рыркы, чинит ӄырым нэлкыэн аӈӄагты.
Мэчынкы ымы ӄонъачгынычьэпы торымгок тэнкэвӈык.
пэлӄынтэтык.
Ымы-ым мэчынкы ӄонъачгынычьэты.
Ӄэйъытвъэт ӄырымэн рыркы, чинит ӄырым нэлкыэн аӈӄагты.
Мэчынкы ымы ӄонъачгынычьэпы торымгок тэнкэвӈык.
Вынэ-ым чама эвэнэгыргын эӄылпэ рыпаавык ныгтыӄэн.
Пытӄылым ыныкит ынӈин кынтатвак, ӄынур вай игыр.
Кэӈъири иʔам рай нывэтгычемгъоӄэн, энмэн вэтыӄун ымы ӈыроӄав мэмыл ракытчынъёгнэн.
Ынкы-ым ынан рарагтыгъа.
Вачаӄ вай уйӈэ ӈыроӄав мэмыл.
ʔАмын-ым мэчынкы таӈъатчаӈ.
Кэӈъири йыркыэнъаткынык нывакъотваӄэн, нолытваӄэн пэтыгэлытъолеты.
Ынӈатал-ым кавэты вальын вакаӈын ынан льунин, ымы таӈымъылёӈэт таӈкытчынъёӈ, таӈакамаграка.
Ынӄэн-ым вай ивинильэ вэты кыляёлӄыл: акамаграка, тэӈилюкэ вак.
Вэчьым вай Кэӈъиринэ йъарат ынӄэн нинэтэӈыркылеӄии, ынӈин нымэльэв, рыпэт ӄынвэр вай омтэрка йыркыкытыйга, ӄытлеайычгэанӈэлёта, ӄытлечемгъогырга рэльатъё тъэраткоӈӈогъэ.
Ынин левыт мачвэткынэты эрэтгъи ынкъам ынӄэната ытлён кыеквъи.
ʔАмын-ым кита мырагтыгъак, — эмӄэлелвынэ нивӄин Кэӈъири.
Ынан нэнанчемгъонтэнмавӄэн, энмэн рай миӈкыри ынан ранрагтанӈынэнат тымъёт мэмылтэ, миӈкыри ытлён эккэӄэе наяагнаан.
Ымыльо ытри ынан лылетэ ралпынрыгнэнат — ыргынан ынӄэнат нынчачальавӄэнат.
Вачаӄ вай ӈэвъэн ӄырым нылылюэн, ымы-ым Кэӈъири ӄырым.
ʔАмын-ым ыныкит лымӈэ ыннэн мэмыл нъыпиврэгъэн, ынкы вай ымыльэты ройыръын нъылылюгъэн, ымыльо ыннанмытлыӈыргарэ.
Ыяа гынунык вытрэтгъи пароходӈылгыл.
Какомэй, энмэч навигация торымгогъэ!
Ынан чемгъоӈӈонэн ынӄэн пароход, рай тъэр ʔылёӈэт тылеркын, микынти ынкы тылеркыт, ръэкимитъыт нэнлеркынэт.
Кэӈъири эмӄэлелвынэ лым кытэӄэй равакъотваӈгъэ ӈутку — нылгыл кэтэм ынык ранъав нъалтагнэты.
Ынык рытэнмавыгъет ынӄэн чывипыт кэливытгыр рагалягъа.
Ыныкит мыраӈӄачагты энликэ левыт таӈгэтаӈ пароходӈылгыл рэнъэлгъэ, ынкы Кэӈъири рарагтыгъа.
Ыныкит ынкы вама рэпиврэгъэ ӈыроӄав мэмыл —нымэлӄин, ыныкит ӄырым — мачынан-ым.
Ӈирэӄ мэмылтэ ынӄэн ымы мэчынкы.
Кэӈъири рарагтыгъа.
Ыныкит ынкы вама рэпиврэгъэ ӈыроӄав мэмыл —нымэлӄин, ыныкит ӄырым — мачынан-ым.
Ӈирэӄ мэмылтэ ынӄэн ымы мэчынкы.
Ынӈин чимгъуплыткук, Кэӈъири йылӄэтгъи.
Игыр-ым ынин левыт мачвэткынэты люӈэрэтэ итгъи — мэрынрэ рэлпыткынэты атчьатгъэ.
Рэтыӈ ынан льунин, энмэн рай гамэмылма ытлён нымъеквэ нылеӄин.
ʔОптытъар ӄляволтэ ынан тыляма рырынгиивнинэт, ырык рээн ынпыначгын Мэмыл.
Ынпыначга гитэнин ыннэн мэмыл, ынӄоры ӄол ынкъам иквъи.
Вай ынӈатал нинэпыткыӄин!
Ӄыгитэгыткы аныӄун ымыльо мэмылтэ левтык рыпыткэвнинэт, наӄам лылет люӈынпыткынтэвэ.
Ынӈатал-ым нинэпыткигыт!
Кэӈъири рэтыляма нырэмыннуӈӄин.
Аны-ым анъяткогыргын ӄонпы качьараквыргын, пытӄылым Мэмылын анъяткогыргын.
Мэмылына-ым ӄонпы Кэӈъири ӄытлеӄыляволё нинъэйӈэльэтӄин.
Омаканма нинъэйӈэльэтӄин, рыпэт ымы ранмыгазетак.
Игыр-ым вай анъяркынэн, таӈӄыляволё лыӈыркынин.
Вынэ ӄэйвэ Мэмыл нипӄин ынпыначгын!
Кэӈъиринэ мачэгыпатэты ӄол рай ръэнут тывыӈонэн.
Ынан пынлёнэнат, тъарычьэты нъэлгъи.
Чывипыт кэливытгыр амӈыроотычьытагнэты, — иквъи счетовод Рочгыӈа, Мэмылына ӄача ӄотытвальын.
Вынэ эйъым мэквэтык, — иквъи Кэӈъири.
Амӈыроотычьэты гым бригадагты ӄытыльылӄылигым.
мэчынкы ӄырым ныкимылтэтын бригадагты ӄытык, вачаӄ  ӈот ымы татлыӈыткок нылвавӄэн.
мэчынкы ӄырым ныкимылтэтын бригадагты ӄытык, вачаӄ  ӈот ымы татлыӈыткок нылвавӄэн.
Ӄынвэр-ым вай Мэмылын ӄувавлылялгын амэчатгъэ.
Кэӈъири аӈӄак, ʔытвыткынык нъэлгъи.
Тылечьын гэнынвилетлин, ӄэйъытвъэт мэрынрэ айычгэткынык наркычыткоӄэн.
Ыныкит Кэӈъири кыеквъи, ытлён чимгъугъи, энмэн рай, ӄынур ʔыттъыёл, ытлён лыгикытэӄэй гэйылӄэтлин.
Ынан лылетэ ӄырирнин пароходэн ӈылгыл, наӄам рай люнльутэ рыннин.
Эви вай Кэӈъири ынӈин урэльу гэйылӄэтлин, рыпэт ӈан пароход галягъэ ынкъам ӈылгыл амэчатгъэ?
Кэӈъири ӄутгъи, кавычьэты вэӈыльэтгъи, рылгэ кагмаленэнат гытолгыт.
Мэччыӄэквъи вай, тиркытир энмэч ванэван гынмылкинэмил нытгытлягнан.
Ытлён ʔимпыгъи эмрэнкылвэнӈэ мэмылтэ ынкъам люур вай лыгэлнин рэтыӈкэн аркычыткогыргын.
Ытлён пэтгатгъэ, ʔорамноӈэты лыленгъи ынкъам рыпэт ʔэӄэлиӈэтэ улвэквъи.
Мэмылтэ рытрилнинэт.
Ытлён ӈытатгэлыткынык аӈӄаеквэ нылеӄин.
Ынык ʔыттъыёча нувпэраӄэн мимыл.
Ыяа, ʔаӄайъоӈ чекыяа нывытрэтӄин кэткульын туквэчурмын, нымным-ым энмэч тэӈэвытрыкыльин.
Кэӈъири гэлчормэты кытгынтатгъэ ынкъам аны колё ваӈэйпыръогъэ.
Ытлён ӄынур ратӄавъё гынник нываӈэйпыръоӄэн, авэтгавка, амычвынатка, нымынгынэлёльатӄэн, ныкыячгыткольатӄэн.
Ынӄоры-ым, ручевык, ытлён кыёлгыгъэ, вачаӄ панэна пилгуӄулит ынык пэлгэпы нурвилетӄинэт.
Кытэӄэй вак ынӄэн капчачаквыргын галягъэ.
Кэӈъири вакъогъэ ынкъам лыляпыткоӈӈогъэ ʔурэӈэнри, миӈкы гатвален чит нымным.
Нырэӄын-ым игыр?
Наӄам вай таӈылвавнэн ръэнут чимгъук.
Ытръэч вай амъатчальылӄыл.
Рыягталяквыргын ʔатчаёлӄыл, роратваӈыльылӄыл.
Ӈирэӄ мэмылтэ варкыт.
Мынгыткэн ӈирэӄ парол мъэмит — ынӄэн лымӈэ рай мынгыткэн ӈирэӄ парол мэмылтэ!
Мэчынкы-ым ымы мынгыткэн.
Вынэ-ым мычынкы роолӄыл, нымкыӄин ʔылёӈэт тантайӈатыӈ: ытръэч ӄырым ынӈин норатвагъан гилгил.
Ии-ӄун-ым ытлён вэчьым ӄырым ныченувъин, ытлён ванэван ынӄэнагты найылгавын.
Вай-ым ипэ гилгил амӄынъычо рэмӄытвиркын, равылгавыркын гыгарыӈ рэнъэлыркын.
Ынкъам ынӄэн таӈамӄынъычо пытӄы ӄэврэӈ ратваркын.
Ӄынвэр-ым рэтэӈтылгы, рэчимиръэтгъэ.
Ыныкит Кэӈъири еп ынӄэн атвака ӄырым ʔынынвантовын — Кэӈъиринэ ӄырым лым титэ ныльунинэт нэнэнэт, ӈэвъэн, тумгыт.
Ыныкит ытлён ӄырым ʔынынъегтэлетын еп гилгил ʔомрытвама, ытлён рараквачагъа.
Кэӈъиринэ гэлыткынык рылыплятъёттэ ивинильыт кэтъоӈӈонэнат.
Йынрын-ым, ваӈӄыттамэнӈыльэн Гэмавъен экык, еп ӈинӄэйӄэю вама ганлыплятлен.
Вай-ым кылгынгэвэльо ытлён гатвален.
Кэӈъиринэ ынӄэн вагыргын нымэльэв лыги, ымы ӈан ынкы ытлён гэнарэрлен.
Йынрын энмэч раквачальо нылгыӄин, вачаӄ-ым мынгыткэн ʔылёт галяк, ӈинӄэй рагтыгъэ.
Ытлён ӄоленымгыпы ивинильэ нэрэтын, ыргынан нэльугъэн энмэч лыгиручевыльын ытлён гэлыткынык.
ванэван ынӄэнагты найылгавын.
Вай-ым ипэ гилгил амӄынъычо рэмӄытвиркын, равылгавыркын гыгарыӈ рэнъэлыркын.
Ынкъам ынӄэн таӈамӄынъычо пытӄы ӄэврэӈ ратваркын.
Ӄынвэр-ым рэтэӈтылгы, рэчимиръэтгъэ.
Ыныкит Кэӈъири еп ынӄэн атвака ӄырым ʔынынвантовын — Кэӈъиринэ ӄырым лым титэ ныльунинэт нэнэнэт, ӈэвъэн, тумгыт.
Ыныкит ытлён ӄырым ʔынынъегтэлетын еп гилгил ʔомрытвама, ытлён рараквачагъа.
Кэӈъиринэ гэлыткынык рылыплятъёттэ ивинильыт кэтъоӈӈонэнат.
Йынрын-ым, ваӈӄыттамэнӈыльэн Гэмавъен экык, еп ӈинӄэйӄэю вама ганлыплятлен.
Вай-ым кылгынгэвэльо ытлён гатвален.
Кэӈъиринэ ынӄэн вагыргын нымэльэв лыги, ымы ӈан ынкы ытлён гэнарэрлен.
Йынрын энмэч раквачальо нылгыӄин, вачаӄ-ым мынгыткэн ʔылёт галяк, ӈинӄэй рагтыгъэ.
Ытлён ӄоленымгыпы ивинильэ нэрэтын, ыргынан нэльугъэн энмэч лыгиручевыльын ытлён гэлыткынык.
Тэленъеп, энмэн рай, Мэмыл нэмыӄэй гэнтэтлин.
Ынӄэн тэленъеп гатвален.
Кэӈъири ынкы ымы рай еп ʔурэткыльин.
Мэмыл рай энмэн ыяагты ганлыплятлен, рочгык гэмнуӈэтлин, ытлён, энмэн рай ʔоптытъача ынкы гэтгивилин.
Вэнлыги-ым ынӄо рагтыгъэ ʔоратнымнымэты.
Вай вэнлыги рагтыгъэ!
Вай-ым ытри ымыльо льэлеӈкы гэнтэтлинэт.
Ынӄэн эгыткэнагты ʔаӄантэнмыӈ.
Льэлеӈкы гилгил нъомрыӄэн, ӄынур уттъытвъэт.
Ымыльэты йъилгын ынкаткынык таӈытваӈ, ымы ӈирэӄ.
Ӄырым нытылгыгъэн.
Кыткытык-ым.
Вай-ым энмэн пытӄыӈанэнӄач кыткытык                 ʔОмваам-эргыргыпы ӄол ивинильын ганлыплятлен.
Лыгэн-ым лым люнльутэ нэнтыэн.
Вэчьым гилгил ныппылюӄин, пэтле тылгыгъи.
Кыткытык-ым ʔоравэтльан аӄоратваӈ гэлыткынык: раномавӈынэн тиркэ гилгил, нэрэнмылюйвыӈын эйычгитэ, ынкъам вай рэлгичимычимиръэтгъэ, ӄынур чаӄарытъол чайкойӈычыко.
Ӄэӈъири ынӈатал колё игыр ярак ратваӈгъэ, столык ӄача, гылчайкойӈык ӄача!
Ӈэранмынга пирик чайкойӈыт, кэгрилти ромавык.
Выйитиӈук омыльын, таӈыткэльын ӄэвъяч.
Киткинуӄэй титӄэтэ пылык ынӄэн атлягыпаӈы.
ʔАмын ивкэ вэлер ыннэн йыкыргыйыръыӄай!
Янор-ым вай Кэӈиръинэ льук, вай энмэн ытлён ӈытатгэлыткынык, ынан ӈан малчемгъогты нинэчичевӄин ынин вагыргын.
Игыр-ым чемгъома, кэтъоткома, ытлён пытӄы тъэвыӈ нивӄин: вынэ тъэркин мычвын ягталынвэты, вынэ лыгитъэркин мычвын.
Ынан нэнакэтъоӄэнат нэнэнэт ынкъам эвыр ынкы ытлён нычимгъуӄин.
Вэчьым аны вай ӄырым лым титэ мыльунэт ытри.
Ынкъам чемгъотвагты, ръэнут рымагтэты ратвагъа, ынан пыткы эргыӈ нинэчимгъуӄин ынӄэн въэгырго лынъё.
Эвыр-ым вай ытлён ʔыттъыёл чит ӄынур гынник гъэӄэлиӈэтлин, игыр-ым ытлён нылгэпыннытваӄэн, рыпэт вай чыӄыӄ лентагнэты ныргэлӄин.
Кэӈъири мэрынрэ ӄутгъи ынкъам эквэтгъи ʔэнъагты.
Вынэ-ым лейвык мэрынрэ, ныпылмэръэв, вэтыӄун гытамо лынъёлӄыл ӈотӄэн гылытъул, ынӄэн ытръэчӄэв ягталвакаӈын.
Кэӈъири ʔэнъаткынык вакъогъэ ынкъам нэмэ чемгъотваӈӈогъэ.
Тиркытир энмэч гэлгичивтылетлин.
Ынан нинэчимгъуӄин яраӈы, ройыръын.
Ӈэвъэн вэчьым энмэч пэгчиӈэтыркын.
Лымэвыр-ым ванэван — Кэӈъири нымкыче пытӄы волӄыӈ нырагтыӄэн!
Ӈэвъэн мэчынкы мыгваӈэлтыльын: ӈыраӄ эккэт — эмӈирэюну йытоёт.
Ынпычьыт ӈырангэвэльыт, ӈинычьыт-ым — ӈирэнгивильыт.
Бригадак ымы гэкэвлинэт ыныкы амэгчераткэгты.
Лымэвыр-ым бригадир ырыкайпы тагъэ ынкъам валёмнэн, энмэн Кэӈъири еп чикинъэ рай миӈкыри гамэлгарма эквэтгъи.
Бригадир, вэчьым, ӈынваӈэгъэ, ынӄоры-ым рымагтэты эквэтгъи.
Вай-ым ымы таӈгэмо микынэ, миӈкыри эквэтгъи Кэӈъири!
Вынэ еп ытлён ванэван ынылӄырирын, ванэван мэӈин ыныкагты ныпэгчиӈэтын.
Вытку вэчьым инъэ ытлён наралӄырэрыӈоӈын.
Вай валёмык ыныкит, энмэн ытлён ныкитэ лёнрагтыльын.
Тиркытир йъыпкиттэгнык рыругъи.
Аӈӄаткынык томгатгъэ мэчвиврэльэтыльын четлёӄэргыръэтӄай, гэлгэлгыпы ӈэнри вакаӈынвэты, миӈкы тиркыкувлюк мимлык гэтруткулин.
Вай эвычаковлёгтъол энмэч амэчатгъэ.
Игыр-ым таӈымыльэты амэчатгъэ, ӄынур чыпъэтгъи мэмлычыкогты.
Вайӈыгъэ четлёӄэргыръэтӄай, мэчвусӄэквъи.
Кэӈъиринэ-ым вэнлыги лыги, еп чывипыт кэливытгыр агаляка, нэмэ тиркытир рагырголятыӈогъа, нэмэ рантылгавыӈогнэнат гилгилти.
Тиркытир рининигъэ вай ӈоонӄо, вай киткит мыраӈӄач тэркыравакаӈынвык.
четлёӄэргыръэтӄай, мэчвусӄэквъи.
Кэӈъиринэ-ым вэнлыги лыги, еп чывипыт кэливытгыр агаляка, нэмэ тиркытир рагырголятыӈогъа, нэмэ рантылгавыӈогнэнат гилгилти.
Тиркытир рининигъэ вай ӈоонӄо, вай киткит мыраӈӄач тэркыравакаӈынвык.
ʔАмын-ым Кэӈъири ӈэранъылёӈэт аӄапыннытваӈ вальын.
Ымы вай ыныкит ымы ръэнут люнтэӈытвитэ итгъи, вай аӄакоргытваӈ айвэкэнак — вэнлыги мачынан.
Вай лыгэн ӄун тэӈэгъюлеткыльин пыннытвак.
Ымы ынан ʔаӄатвагырга, ынанамычвынаткэвагырга ытръэч тъэркинэӄэй пынныгыргын ынык ӄэлелвынык нэнантомгавӄэн — ымы ынӄэн кытэӄэй нытваӄэн.
Пэнинэмил таӈымыльо нытваӄэн, вачаӄ пынныгыргын тэӈуйӈэ, гэткулин.
Ӄутырык-ым вэчьоравэтльа ытлён вэчьым юргымтэӄу нэрэлгыӈын.
ʔАмын-ым ӄэглынангэт ытри ынӈин ривӈыт.
Этъым-ым вай таӈыӈ нъытвагъан, ыныкит ытлён мэчынкы ʔоптытъар ʔылёӈэт нъыпыннытвагъан?
Инъэ гапылмыръолен, ынкъам ынӄэнагты Кэӈъири нымачкоргавӄэн: ынӈин ӈаргынэн вама гилгил ӄырым эӄылпэ нытылгыркын.
Пычьычьыгырга ытлён ʔорайгысӄэты нинэнлеӄин, ыяагты Лыгъоравэтльаӈӄагты.
Вачаӄ-ым тэӈытлепык, эмнуӈ еп танльоӈ.
Гытӄэргэвлетэлӄай йъымил пэральыӄай.
ʔАмын-ым Кэӈъиринэ энарэрыльэты ынӄэн орагыргын мэчынкы.
Ӄэйъытвэ ытри ринӈыт.
Гитэнэӈ ыргынан ымы нэрэнлейвыӈын.
Янор Кэӈъиринэ чейвыткунин ымыльэты гилгил.
Нылгинымэльэв гамгачыӈатгыргыӄай гитэнин.
Майӈычыӈатгыргыт уйӈэ ытръэч вай тъэрӄэй мыӄыльыӄэгти гилчурмык.
Ныкитэ толтыгъэ ытръэч ыннэн рыркамэл мэйӈэльын гилытъул.
Ынӄэн вай ӄликкин мынгытӄэн парол метрмэл урэльу нылеӄин.
Гилгил нымэйыӈӄин, ынкаткынык яраӈы ымы тантайкыӈ.
Ачгыта вэтгыры ынкаткынык ʔоптытъар кээт нэквыпэраӄэнат, ӄутти ʔоравэтльамэл иквэльыт, ӄутти-ым маччевтыӈ.
Аӈӄаеквэ манаӈ нымкыӄин ынӈин вальыт кээткульыт гилгилти, токвайпы ӄытыльыт.
манаӈ нымкыӄин ынӈин вальыт кээткульыт гилгилти, токвайпы ӄытыльыт.
Кэӈъиринэ гилгилык амгынонагты ривлынинэт ымыльо ынинэт кимиттъыт.
Милгэр, ӈирэӄ мэмылтэ, инъэн, кэӈунэӈ, аӄын.
Ынӄоры тэнуйгытвынинэт мэмылтэ, каӈъэӈытонэнат ынӄо кээгиӈкы рытрилнинэт.
Мэмылпонтата чаекватгъэ.
Ӄэйвъэм вай йъальын рунин, вачаӄ-ым ынӄэната Кэӈъири люӈынпыннэвэ рыннин.
Рынныт ынин нъомрыӄэнат, ынӈин вальа рынна ымы унъэчичгын танралёӈ.
Ытръэч вай унмык ачачакыльэн, вачаӄ-ым Кэӈъири ынӈин гэгытъэвлин рыпэт ымы вай лым ӈан ръэнут мэчынкы нъынчачальавнэн.
Ынан лым рунин чыӄыльын, мачтъаёчачальын лылялгын, иквичигъи эмылӄэпы.
Румэкэвнин ымыльэты этылгыкыльин ʔыльыл ынкъам айвачыӈӄач агтачгыӄай тэйкынин.
Ымы-ым вай ыныкит ръэӄэгниръугъэ, вэнлыги тиркытир атэркыкэӈӄач ратва ӄырым ныӄэвъячатыркын.
Пыткылым ӈан ымыльэты тылгыльын ыльыл ӄырым нытымӈэтэлегъан аӈӄагты, рэтили эмылӄэты ынкъам рэнымкэвӈынин иквичимимыл.
Вай ынӄэната чимгъутэйкэ лыгэкачьаравыльа Кэӈъиринэ кэгрилйыръэ лымынӄоры нинэнумэкэвӄин пэтыльын четлёчеръыпэральын ʔыльыл, рэчтагнэты рыгырголявтагнэты ʔылагтачгыӄай.
Нырэӄын-ым игыр?
Кэӈъири ʔэнъаткынык вакъогъэ ынкъам ʔалятвыӈӈонэн милгэр.
ʔАмын вай айвэ иʔам эмилгэрыткукэ итгъи?
Вынэ вэнлыги ӄырым микынэ пэгчиӈу нъылгынин.
Аны-ым нымкыӄин ивиныльыт нымнымык гыролмакы нымилгэрыткуӄинэт.
Ӈан-ым мэмылӄагнавыткома ванэван мэӈин нынкапчачавнэн.
Игыр-ым ʔамын иʔам пыннытвак, иӈӄун вай айвэ люӈмилгэрыткутэ итгъи.
Ынӄэн вынэ энмэч ʔаӄанпалӄынтавыӈ.
Кэӈъиринэ ымы рыпэт чинитувик тэнӈу лыгнин, ыныкит кэтъонэн ынин айвэкэн ваӈэйпыръогыргын ынкъам ӄъоляръогыргын.
Ӄэтэв вай ытлён ымы микынэ люнльутэ рыннин.
Вынэ-ым вай ыннаны, ыныкит ытлён нанъылӄырэрыӈогъан игыр, лымэвыр эргатык?
Ытръэч вай мачораӈ раӈӄальатгъа.
Тэкичгын варкын, иквичимимыл варкын, гилгил-ым вэчьым ымы ӈэръамытлыӈэн ʔылёӈэт ӄырым нырэӄын.
Вай-ым вэлер мыгпынлыльо ратва рагтык Кэӈъири.
вэчьым ымы ӈэръамытлыӈэн ʔылёӈэт ӄырым нырэӄын.
Вай-ым вэлер мыгпынлыльо ратва рагтык Кэӈъири.
Игыр-ым вай ытлён энмэч налӄырэргыӈогъан ынкъам вай ынӄэната ʔаӄакапчачатыӈ.
Юрэӄ-ым вай ванэван ʔынылӄырирын?
Анъым вай ынанъыттъыёл ӈэвъэн кытгынтатгъэ Вамчена, колхозык председателеты.
Юрэӄ вай Вамче ръэнӄэты тыӈивык ʔоравэтльат энаерынвы?
Ръэнут?
Вай аӈӄагты рылыпляннэн?
ʔАмын-ым вынэ мачынан.
Гыт вай ыныккэ мыркоӈ ранымытва, ымы-ым мури.
Аны раӄылӄыл ынӄэн ӄытлеӄлявол.
Вай ӄырым ынык курэ таӈъоравэтльат мынкимэвынэт, гыаратынвы ӄырым мынӈивынэт.
Ымы вай ӄэйъытвъэт ӄырым ынӈин гыгэрэквэтык мынъяагъан.
Еп аӈӄы мыкгилыльын, вай гилгиле ʔытвъэт нэрэнчимэвӈын, тырэрэӄы-ым ынӄоры?
Вынэ игыр гымнан ʔоравэтльат ӈутку, колхозык яаёлӄылтэ.
Ыныкит-ым правлениякэн член, ынпыначгын Мэмыл ынкы Вамчена ратвагъа, ытлён нэмыӄэй риквъэ.
Гымнан, — ривы ытлён, — таӈванэван Кэӈъири мычвыно мылгын.
ʔАӄаоравэтльан ытлён.
Ныкалготкэӄэн, ныӄытлиӄин.
Аны ӈан нуръэв моргынан мытынваӈэлтавын?
Ымы вай нинъэйӈэльэнмури, ымы вай нинэпчеӈимури, бригадайпы ӄолебригадагты нинэнлемури.
Ӄынвэр-ым вай малкувчемгъоквъэ, ӄэлелвынэ валёмгъэ, мачмэгчератыӈогъэ.
Кытэӄэй-ым вак нэмэ ныӄытлетваӄэн.
Аны чинит ытлён энарач, иӈӄун ӈытэннин.
Мачынан игыр чинит ныравантоӈын, ыныкит мэчынкы ратвагъа.
Кэӈъири нытэнӈыткуӄин ʔалятвыма милгэр: вынэ аны чиӄӄырым ымы титэ ынӈин нивынэт Вамче ытри Мэмыл.
Вамче, вэчьым, чинит энарэрысӄэквъэ.
Ымы вай Мэмыл нъэквэтгъэн, ытръэч рай вэчьым ынпыначгын люӈынлейвэ нэнтыгъэн.
ʔАмын-ым рай энмэч тэлеӈ ытлён налӄырэрыӈогъан.
Ынӄэн мэтиву ʔаӄалгыӈ.
Вачак вэнлыги мэчэкэвкитыркын вэтгава, эмӄэлелвынэ ынан рывэтгаватыйго рытъёта ынык нымтумгэ.
Миӈкыри ӄутти вай ынӄэнат вэтгавыт мачӄэглынангэнат, ытлён ӄэглынангэт нымкыче ӄытлик курэ гъэйӈэчьивылин, тымӈэкалготкэк курэ, тэгмигчирэтык эгъюлкик курэ.
Ынан ымы лыги, ынӄэн ӄэглынангэт.
нымкыче ӄытлик курэ гъэйӈэчьивылин, тымӈэкалготкэк курэ, тэгмигчирэтык эгъюлкик курэ.
Ынан ымы лыги, ынӄэн ӄэглынангэт.
Вай-ым ӄэглынангэт, мэӈин ипэ ытлён?
Миӈкыри ынан винрэтыркынин колхоз?
Ытлён нинэпыткыӄин, вачаӄ иӈӄун тэӈгынниӈӈыттыльу итык, ынӄэн епэчгин тъэркин.
Вай лымӈэ ытлён айылгыкыльо, аройвыльо, тъивыльу итыльылӄыл.
Вай мэлгарыткоӄ ръаченма, ытлён ванэван Онпаӈаргыпы, ванэван Рэнтывъейпы ныпэлятын.
Эвыр-ым ныпэлятӄэн ытръэч лыгикиткинуӄэй.
Унпэӈэр-ым ытри Ринтувйи — эргыпатыльыт гынниӈӈыттыльыт, ытри мынгытча мыкыӈ ӄонпы ынык нытэйӈэтӄинэт.
Ыргин портреттэ ӄонпы Доска почётык ныймэтваӄэнат.
Вай вэчьым ырык варкын рай ръэнут, уйӈыльин Кэӈъиринэ.
Кэӈъири тамэнӈымынгыльын.
Ӄол рыннин вай ӈэвъэнык ытлыгэты рай ынӈин вальын таӈоргоор тэйкынин, рыпэт вай ымнымным гэвэннэтлин.
Наӄам ыныкит Вамчена ынӈин вальын оргоор ӄорагынрэтбригадагты тэйкыйгу рыннин, Кэӈъиринэ чит тайкыӈӈонэн, вачаӄ вай пылыткук лывавнэн.
Лыгэн эгыттагнаты еп эплыткукэ.
Ынӈатал-ым нымкыче ытлён колхозмэгчергыпы ӄытличьэтыльын нъэйӈэльэтӄин!
Ӄол нитӄин ытлён гамэлгарма амноӈэты нычейвыткуӄин.
Лымэвыр ынанваӈэлтанма люур рай ӄоленымэты нэквэтӄин, ыныкит ӈэнку нымык вэлыткорак турръэнутэт нэнавалёмӄэнат.
Ӄол-ым нитӄин полярный станциягты нэквэтӄин, фельдшерык рээн эмрэчьумэткуӈэ.
ʔАмын аны лым ынӄэнат чьумэт!
Колхозык Эргыръон Кэӈъири ынантаӈычьын чьумэткульын.
Ытлён рыпэт ымы районӄръачетынвык ʔыттъыютльэк рээн гатвален.
Въэӈэты округык ӄръачетынвэты гэнӈивылин.
Вачаӄ вай ынӄэн мачымыльорык колхозыльа ванэван ʔынтэнчимгъун, пытӄылым правленияльа.
Ӄэйвитык-ым Въэӈык Кэӈъири гъаӄатвален, ӄымэк ынанъяачычьо гатвален.
Ынкы гэрмэлтэтлин рыюльын Айгынто.
Ынан Кэӈъири акватыӈок гивлин.
Гыт вай Кэӈъирий нымэльэв нъычьумэткуркын, ытръэч ӈот этъым теория таӈгэмо гынан.
Вынэ вай гынан тэгнымэльэв теория вэтыӄун рагъёлянӈыёлӄыл.
таӈгэмо гынан.
Вынэ вай гынан тэгнымэльэв теория вэтыӄун рагъёлянӈыёлӄыл.
Ытръэч-ым вай Кэӈъири ӄонпы нылвавӄэн тэгнымэльэв рэӄык.
ʔЫмто-ым миӈкыри нинэвинрэтӄин ынан ройыръын?
Ӈан Тъэюӈэнэ ынык ӈирэче мыкыӈ мэгчеръылёт нэнаяаӄэнат.
Вай амынан ынан ройыръын нинэнтэйӈэтӄин.
Тъэюӈэ ваӈэтамэнӈырак гыюлычьу ваӈэльо нылгыӄин: ынык таӈыӈ ытръэч амынан ынпыӈэвӄэй Рултыӈэ нываӈэӄэн.
Кэӈъирин чимгъут нымыркъув Тъаёӈана тылигъэт, нананагты ынкъам нанпаавын чинитувик ʔэйӈэльэтык.
Кэӈъиринэ ӄоргэты нинэчимгъуӄин ӈэвъэн, ӄынур вай ванэван ынпыӈэвӄэе Рултыӈэнэ, ипэ-ым ынан рыгъюлевнин ытлён ӄаёвналгэръык калеваӈэк.
Аны колё качьарчемгъогты Кэӈъиринэ кэтъоркынэнат ынин алымъоратыльыӄагтэ.
Ӈирэӄ алымъоратыльыт!
Ӄэйвитык-ым вай ынӄэн лыгэн тымӈынӈэн вагъэ, ынан чинит ынкъам ытри Тъэюӈэ унмык ӄырым коргычьатыльылӄылтэ.
Вынъэм вай вэнлыги, ыныкит ӈирэӄэв алымъорат ʔурэтгъи — ынӄэн рыпэт ымы газетык гэкэлилин.
Рыпэт ымы Тъэюӈэ кымэӈатрайпы йъилгыӈит доктора ванэван ʔынытрилын, ӈинӄэгти ӄонпы ныгйипӄинэт, иӈӄун-ым энмэн ытри эвнинэнӄитэткэ тыляма нитынэт.
Ынӄоры-ым яралӄоттыратыльын пароход пыкирык, ӄол оттыран Каӈъэрэна нэйылгъэн.
Вай ынӄэн рыпэт янра окрисполкома гатвылен.
Ынкы-ым ӈан еп ымыльэты нымным лыгэральын, ытръэч мытлыӈэн ройыръыт оттырагты ялгытгъат.
Ымы вай Кэӈъири гаӈыранаройвыӈэнӄайма оттыральо нъэлгъи.
Рэӄыркыт-ым рай игыр ӈинӄэйӄэгти?
Ынпычьыт — Эйгыльын ынкъам ʔОмрылӄот чичевыркыт — рай ыргин ытлыгын ʔаӄатвагъэ, миӈкыри ӄун ыргынан пыннытвальын ытля нэльуркын.
Ымы-ым вай ӈинчьэт нэмыӄэй чичевыркыт — вай-ым ытри энмэч ӈыроӄавыркыт гивиркыт.
Ӄол Коля, ӈирэӄэв-ым Саша.
Вай-ым Тъэюӈэнэ ытри руссильымил рэрэтэнынныгӈынинэт, миӈкыри ӄун ырыкы гыйипыткульыт докторыт ынӈин нъэйӈэвӄинэт.
Ӄол доктор Николай Петровичыно нъэйӈэвӄин, ӈирэӄэв-ым — эрым-доктор — Александра Ивановнано.
докторыт ынӈин нъэйӈэвӄинэт.
Ӄол доктор Николай Петровичыно нъэйӈэвӄин, ӈирэӄэв-ым — эрым-доктор — Александра Ивановнано.
Ӄэӈъири люӈъэнӄэтэ ынӄэнагты итгъи.
Мачынан ӈинӄэгти Николайыно ынкъам Александро нитынэт.
Игыр-ым вай ынан тэӈвытку чимгъунин: ыныкит вай ӈинӄэгти руссинынныльыт, ӈан ытри мэйӈэтык лым отчество вальылӄыл.
Ӄэйвэ?
Рэмэйӈэнӈыт, рэкэлиткуплыткуӈыт, институтэты рэкэлиткусӄивӈыт.
Кэӈъири тэгъеӈыркын, иӈӄун ымы ынин нэнэнэт вэтыӄун институтык ныкэлиткунэт.
Ӈан Атыкын экык рыпэт Ленинградык нырэгъюченӈыӄин.
Рэпкирӈыт Кэӈъирин эккэт Ленинградык, ынкы ыргин нынныт ӄильык книгак нэрэкэлиӈынэт.
Ынӈин-ым вай нэкэлигъэн Кэӈъири, Въэӈык ӄыръачетынвы пыкирык.
Ытръэч ӈот ыныкайпы эмнынин нэкэлин вай-ым мурык Лыгъоравэтльанотак гамгаʔоравэтльак ытръэч ыннэн нынны.
Ленинградык-ым алваӈ, вэчьым ӈот ымы ырык отчество ратомгатгъа.
Миӈкыръим ынӄэн ратвагъа?
Николай Кэӈъиривич?
Какомэй!
Александр Кэӈъиривич?
Ымы вай эты ынпычьыт эккэт Кэӈъиривичыно ринӈыт?
Гок, амын аны вай!
Ынӈин чимгъульэтык Кэӈъири ынӈин коргытваӈӈогъэ, рыпэт ымы вай гэлыткынык ытлён таӈэлёльатыӈ!
Ынан таӈалваӈ энэчгытэты пэраӈӈольын чинитнынны, отчествоно нъэтльэн, тэнӈу нинэлгыӄин.
ʔАмын ивкэ ынӄэн ымыльо Тъаёӈана тывык!
Ытлён эмтэнӈыткутэ рыпэт нъаткыёлгыгъан!
Николай Кэӈъиривич!
ʔАмын аны ивкэ вэлер мэӈин рывэтгаватык.
Ыныкит-ым Коляӄайына ӄырым лым титэ ынин ытлыгын ныльунин?
Рэмэйӈэты, нэривӈын ытлён, энмэн Кэӈъири ӄытлеʔоравэтльано гатвален, аӄаʔоравэтльано.
Аны нымкъэв ытлён наратвэвыӈын!
Пытӄылым въэтвальын.
Таӈванэван игыр Кэӈъири найылгавын — ынӄэн ынан ʔатавынан чимгъунин, чинитувик амратаагӈа.
Иʔам рай ытлён ынӈот нычимгъуӄин: вай лыгипэтлеӄэй аӈӄаткынык тылечьыӄэйъытвъэт рэвытрэтгъэ.
Ытръэч вай гытгытэ ʔатчаёлӄыл.
Игыр-ым виин нэнэӄэгти танчемгъоӈ.
Эвыр-ым вай ыныкит титэ рай ытри Ленинградык рэкэлиткуӈыт,     вай-ым вэчьым ырык ымы фамилият вальылӄылтэ?
Ынӄэната чимгъутэ Кэӈъири рыпэт рыръэчевнин?
Ынӄэн вай ынан таӈванэван титэ нычимгъунин.
Вай-ым ӈан Степан, калеткоракэн мигчитльэн, Степан Андреевич Кабицкий.
Этъым ӈан ынин ытлыгин нынны Андрей.
Иʔам-ым ынръам Кабицкий?
Вынэ ынӄэн вэты лыги рытчыёлӄыл, пынлёёлӄыл Степангыпы.
Опопы-ым фельдшер пынлёк, Алексей Вадимыч.
Вэчьым рай фамилият амалваӈ вальыт танчемгъотайкыӈ чинит, лыгэн ӄынур ӈан нынныт.
ʔАмын-ым ынкы эвыр ӈэнӄаеты таӈпэрафамилият танчемгъотайкыӈ.
Ӈыраӄ таӈпэрафамилият.
Кэӈъири нъэнӄэтӄин ынӈин агагчавка танчемгъотвак, вачаӄ вай ытлён ӄутыльылӄыл, аймэтъёлӄыл кэӈунэӈ ынкъам гакаӈонагма гэлчьомыткынэты ӄытыльылӄыл.
Ынык гилгилык ӄача нылеӄин майӈыпэтыгэлтъолычгын.
Ыныкит ынӄэн Кэӈъиринэ гилгилык риттилгъэ, аны ʔаткэвма ратвагъа.
Иттилык ынин гилгил мэчынкы танчематыӈ.
Кэӈъири гилчурмык ӄотытвальылӄыл эмрупэнӈэ пэтыгэлытъолычгэпы кэӈунэӈэтэ.
Вытку пэтыгэлытъолычгын тэӈэймэвык танльоӈ лыгийъэчычельын гэлгэлеты.
Кэӈъиринэ рыманаӈавнэнат гыткат ынкъам кэӈунэӈ ʔораймавтыляльэты пэтыгэлытъолеты рулвынин.
Ынръам вай кэӈунэӈ итъунтэтгъи ынкъам упэтыльылӄыл Кэӈъири гэлыткынэты пэӄэттатгъэ.
Эвыр ынкы ынан эттэлпэкыл валёмнэн.
Кэӈъири ӄутысӄычетгъи ынкъам гыролмакы лылепгъи.
ʔАмын вай ӄэйвэ: гилгил ӈэранчывэгты чимэтгъи.
Ӈоонко чывэптыткынык — милгэр, ʔинъэн, аӄын.
Кэӈъиринэ пиӈкунин чыӈатгыргын, пэӄэттатгъэ, ӄутгъи, пирининэт чыӈатъёт, вачаӄ ʔорапалӄынтатэты пиӈкук энмэч айылгавыркын.
Наӄам рай ӈоонко мэмылтэ ынкъам кэӈунэӈ.
Ӈан-ым ынӄэн гилчывипыт малмайыӈкы.
Вачаӄ чыӈатгыргын таӈӄонпы кывавыркын; айылгыгыргын увмимыл игыр Кэӈъиринэ ранъав.
Ытлён вай ӄырым ымы гынмыл нъэпиӈкугъэн, ыныкит нъэтэӈгитэнин ынӄэн евэӄэты вальын чыӈатгыргын.
Ӄэйвитык ымы вай гынмыл еп унмык аркывкыльэн.
Ӄэтэв вай эгитэкэ, капчачавма пиӈкунин.
ымы вай гынмыл еп унмык аркывкыльэн.
Ӄэтэв вай эгитэкэ, капчачавма пиӈкунин.
Кэӈъиринэ эӄылпэ рырыткунин ʔанэлгын ынкъам лыгэн тымӈэнэнтынэн.
Эвыр ынкы эрвыпылвынтыванныт ӄолегэлчывэптыкаак ванныпгъат.
ʔАнэлгын аны колё ʔивэтгъи, рыпэт нывэнивыргыргэтӄин.
Ыныкит-ым вай рэлпъигъэ — рараквачагъа ынкы Кэӈъири.
ʔАныка лыгэн ӄун вай таӈъаӄараӄыӈ.
ʔАныка ымы милгэр раӄылӄыл: тымык мэмыл ʔаӄагтоӈ.
ʔИвэтыльын ʔанэлгын рыпэт вай кагрэлчыкогты ныргэлӄин.
Амкытъымата Кэӈъири гапэлгыкыкватлен, ымыльэты ынин увик нывиврэльэтӄин.
ʔАмын-ым вай.
Увивлилил кувавык паагъэ, гилгил нывилгъи.
ʔАмын вай ӄэйвэ!
Вай кытэӄэй нывэлытвагъэ, ӄынур вай чемгъотвагъэ, ынӄъом мэрынрэӄэй аймавтыляӈӈогъэ.
ʔАнэлгын кэгрилык рыгэлык паагъэ, выръэтгъи.
Ыныкит чыӈатгыргын гилгилвытгыркин чьувэквъи, Кэӈъиринэ пиӈкунин.
Гитэнинэт мэмылаймакыт, гэлыткынэты ринтынин ʔинъэн ынкъам вай рочавэты ынкаткынык вакъогъэ.
Кыкватъела рымылюнинэт кыкватвамылкат, ʔорэквэчемэмлемылӄыӄаеты тылигъи ынкъам вай тэӈвытку игыр льунин: гилгил кэтэм ынкы рай вакаӈынвык гачыӈатлен.
Мычвыно лынъё имылӄыӄэй уйӈэ, мимыл аӈӄагты гэпыльыльэтлин, мэткиит ромакавъё ʔыльыл нэмыӄэй аӈӄагты гэрэтлин.
Лыгэн вай гамгакытыльэпы лыгэн ымнотак вальэпы, лыгэн вай таӈымыльойпы, рэӄык таӈопатыӈ ʔоравэтльэн гыткалгын, Кэӈъиринэ ытръэч ныппылюӄин гилгилӄэй гапэлятлен.
Ныппылюӄин гилгилӄэй — ӈирэче гынмылкинэк яаёк мыӄыӈ вальын.
Чамъам вай ымы ӈирэче ʔаӄагнэылёӈэт ратвагъа.
Ынкъам вай тэӈуйӈэ ымы ыннэн йитйитӄэй иквичимимыл.
Ӈыроча киквъи энмэч Кэӈъири Лыгъоравэтльаӈӄаеквэ тылек.
Нутэнут энмэч таӈванэван нывытрэтгъэн.
Ӄол нинэнтыӄинэт эвлыгэлычгыт, йъыпкиттэгнык вытрэтыльыт, эмнуӈу нинэлгыӄинэт, наӄам пэтле нычичевӄин: ынӄэнат гилгилти, ӄынур чинит ытлён — армаӈӄапычьычьыгырга нинэнлеӄинэт.
нинэлгыӄинэт, наӄам пэтле нычичевӄин: ынӄэнат гилгилти, ӄынур чинит ытлён — армаӈӄапычьычьыгырга нинэнлеӄинэт.
Гынмылкинэк йъыйыӄ эргыӈ нытваӄэн.
Вынъэм ынӄэн гэлгэлеты ʔэтки.
Вынэ вай мыялгытык, — вэтгычемгъогъэ Кэӈъири.
Ытлён вэтгычемгъогъэ вэтыӄун лыгэн кавэты вак ялгыгык ʔомрыгэлыткынэты.
Игыр-ым вай ытлён гэмэчыгъюлетлин.
Наӄам вай тэнанъымӈычвынавэты инъыӈит ынык ӄачата ымы ыннэн танъялгытъёно итыльылӄыл гилгил лёӈгалята итгъи.
Кэӈъири ʔанӄавӄамэтвагъэ: вачаӄ эвыр ынкы ӄылгилюгъи: ʔэнӄэвык ытлён пытӄы майыӈкы егрыӈӈогъэ.
Ӄол рыннин ынан валёмнэн ыяакэн рыркъайӈан.
Ӄэглынангэт нивӄин Унпэӈэр, — эмӄэлелвынэ иквъи Кэӈъири.
Аны вай миӈкыри ытри Унпэӈэрынэ ынанъыттъыёл валёмыркынэнат?
Амӄынкыткытръок ынан ынанъыттъыёл валёмыркынэнат!
Ынӄэната ыргин бригада ынанъыттъыёл ʔытвытконвы нытэнмавыӈоӄэӈ.
Кэӈъиринэ нэмэ чычетным чемгъоӈӈонэн, вачаӄ-ым игыр ынан пынныӈ айвэ инъыкинэк.
Ытлён энмэч ягталгыргэты ванэван нытагмычвынатын.
Нэмэ вай ынин ʔаӄаэргыпатгыргын кэтъонэн ынкъам ынӄэната ынин айвэкэн мычвынатгыргыт малалымалко рытчынинэт.
Ӄэйвъэм эты рай нэрэлӄырирӈын, ытръэч-ым аны ӈан миӈкыри нэрэлӄырирӈын.
Ыныкит-ым рай Унпэӈэр, Ринтувйи, лымэвыр чинит Вамче нъэнтэннинэт, вынэ вай алваӈ ытри нэнъылӄырирынэт.
Ӄырым ыннэн ӄэйъытвъэт нэнъынӈивыгъэн — лыгэн ипэ таӈымыльо ӄэйъытвыт, таӈымыльо лыгъитвыт, колхозык вальыт.
Тэӈвытку ӈытаттагнэпы Кэӈъири колё эмӈолыӈогъэ.
ʔАмын-ым ымъягталӈэт ытлён вэчьым тэӈвытку эмӈолыркын.
Амгынотъылёгты мэлӄылигмил метырмэл урэльу ынык гэлеты мэйӈыгилгил эймэквъи.
Ынкы гыролмакы чимыгилымкын.
Кэӈъиринэ ʔанымнэн ынкъам вай ынӈин ʔэлемӄутэтгъи ынкы гилгилык.
Наӄам вай тантымлык ӈэнри лываквъэ: чимыгиле, рилӄывытрыгиле нинэнкимэвӄин.
Таӈылваквъэ ынкы галяк Кэӈъири, ынӈэ вай кэӈунэӈэтэ нэнаранманаӈавӈыӄэнат гилытъулымкыт, вачаӄ нэнатаӈылвавӄэнат.
Эчги вай ӄол гилытъул алва нэнанлеӄэн — ынкы пууръу ӄол нынъэлӄин.
гилытъулымкыт, вачаӄ нэнатаӈылвавӄэнат.
Эчги вай ӄол гилытъул алва нэнанлеӄэн — ынкы пууръу ӄол нынъэлӄин.
Вачаӄ Кэӈъири нылгэраялгынӈыӄэн: рай ынкы майӈыгэлгэлыткынык ӄулимиӈкы ʔыльыл нытваӄэн, ыльыл-ым — ынӄэн иквичимимыл!
Вынъэм ынӄэнагты Кэӈъири игыр колё нытэгъеӈӄин.
Игыр ынан ванэван нычимгъунин: энмэн вай пэтле ынин гилӄэй ʔэӄэгнитэ рэнылгэнӈынин ынкъам ынӄэната ытлён вэты ʔомрыгэлыткынэты ялгытыльылӄыл.
Ӈэнкъум чимыгиллыку нывытрэтӄинэт мэчмэйӈыгилгилти тутымӄэткук танъяаӈ вальыт.
Кэӈъири вэтгычемгъогъэ ынкаеквэ ʔирык.
Ӄэйвитык ынӄэн айылгыгыргын, ытръэч-ым лым миӈкыри итык?
Ынан ринтынин майӈыгэлыткынэты ʔинъэн.
Милгэр эмтэйпынэн, ʔанэлгын ричитык ʔомрынкылваннэн.
Мэмылтэ виин ӈутку ныпэлятынат, — эмӄэлелвынэ иквъи ытлён.
ʔОптытъача кэӈунэӈэтэ тааӈыплыткок чымчекин гилытъул, Кэӈъири ынкаткынэты пиӈкугъи.
Ынӄъом ӈэраӄавыткынэты, ӈыроӄавыткынэты.
Ынръам вай энмэч лыгэймэвык, ытлён итъунтэтгъи, ӈырэпгъи.
Гилгил аркычатысӄычатгъэ ынкъам Кэӈъири мэмлеты ралегъэ.
Аны колё ытлён камаграръоӈӈогъэ мыкгилытъулыльык мимлычыку.
Лыгэнитык ытлён гилгилык ныринэнрэнӈыӄин.
Милгэрэ ынкъам итӄыевэвиръэ ытлён ӄынур вай нырэкитчеӈӄин.
ʔОптытъача ытлён чыпъэтгъи.
Ӄунэче ытлён горалвавлен чыпъынток, малӄонпы гэргэвэтлин.
Вэнлыги вачаӄ ытлён чыпъынтогъэ, чиӈӄъэтывэйвынин чымйытъэюмимыл ынкъам нэмэ аны камаграръоӈӈогъэ нылгинытъивъэв, мачанӈэнайпэты, ытръаттагнэты.
Ӄынур-ым вай ынкы раквачагыргын иинэнтэйкэвэтӄин.
Ричитык рыкылватытвальын ʔанъэлгын люур вай рыйинин.
Ынан энмэч гантыяатлен ынӄэн ынкъам чит янот рытрилнин, иӈӄун ынкы эвнэръэчумкэткэ нитгъэн.
Ынкъам вай вытку ынкы чичевнин — ʔанэлга ытлён таӈынвантоӈатыӈ.
Ныйыӄъэв ынан тэӈойвыӈӈонэн ʔанэлгын; эмӄынтиӈуткук ытлён майӈыгэлгэлеты нэймэвӄин.
Нэмэ ытлён анӈатгъэ, вачаӄ ымы ынкы рыннынтымлявэты вэнлыги нинэтиӈуӄин ʔанэлгын мынгыт гилгилык энанраттагнэты.
вачаӄ ымы ынкы рыннынтымлявэты вэнлыги нинэтиӈуӄин ʔанэлгын мынгыт гилгилык энанраттагнэты.
Ӄынвэр вай ытлён ровтыгъэ, этчывъентогты гэлыткынык апаӄатлыткогъэ.
ʔЭнчыкойпы, йыкыргычыкойпы, вэлёчыкойпы пыльыльатыӈогъэ мимыл.
Нылгипыгтыӄин левыт, пытӄылым этэнмын.
Льулӄыл ынкъам мынгыт гилытъуле гэтэрэтъюулинэт, ӄутти таратгыргыт нымутлытъыӄинэт.
Этчывъентоплыткок, Кэӈъири киткит элвэтиӈэтгъи ынкъам пылёйвыӈӈонэн ʔомратыльын ʔыльыл.
Ынӄоры ытлён вытрынтэтгъи киткит амрапаӈъэвӈытоӈа, вачаӄ итӄыевыльын, итӄыевэвиръыльын лыгэӄэвъяӈӈогъэ, рыпэт мэчынкы ӄутгъи ынкъам кэттывагъэ.
Ӄэвъяӈӈогылгын гъивэтлин, нылелелпэраӄэн.
Кэӈъиринэ увик ʔыльыле малейвынэн ынкъам эвыр ынкы омаквъэ.
Ынӄоры ынан ʔомрыванныпыльын гилгилык аӄын йыннин ынкъам мэйӈыкээк вытгыр йымэнэн.
Итӄыевитчевиръэ рывыръэвнин ʔанэлгын.
Кэӈъиринэ ӄырэрыӈонэн кэӈунэӈ ынкъам льунин ынӄэн чемыгэлыткынык, мэйӈыгилык гыролмакы вальын — вэчьым вай пэӄэттанма рэрэннин.
Кэӈунэӈ чымче — Кэӈъиринэ эйминнин ынкъам кэӈунэӈэтэ ульивнин ʔанэлгын, йымэёлго рытчыё.
ʔАмын ивкэ ынӄэн микынэ нъэльунин!
Аны лыгитэнтэйкынин ымыльо ынӄэн.
Вытку вай игыр Кэӈъиринэ ӄолегэлыткынык пэлятыльыт мэмыльаймакыт кэтъонэнат.
Ынан вай чит рывэрэвыӈонэнат йымэтвальыт ʔанэлгыткынык эвиръыт, вачаӄ-ым вай эвыр ынкы льунин — таӈъаӄъаныпыӈ игыр ытри: эйычгитэ гэниичгэвлин ынин гынмылкин гилгил — игыр чекыяа нылеӄин.
Ынӄэнатъам вэнлыги люӈынпыннэвэ рыннин Кэӈъири.
Ыныкит варкыт мъэмит — тэйӈэт ратвагъа.
Гынмыл вай ынан ʔоптытъача чымче пиврэльыт мэмылтэ нинэльуӄинэт.
Ытръэч вай ынан ванэван нырэмилгэрӈынинэт, миӈкыри ӄун ынык ӄача ӈирэӄ мэмыльаймакыт нытваӄэнат.
ʔЭнъаткынык кымляӄатэты вакъотвама, Кэӈъиринэ тагмаленэн милгэр.
Тиркэ нэнаномычьавӄэн ытлён, ыныкит-ым йъык намэчатӄэн, эвыр ыныкы ныӄэвъяӈӈокэн.
Кэӈъири аны вай ынӈин ныкамаграръоӈӈоӄэн, рыпэт вай ынин камаграгыргыт миӈкы гимнастика—учебникык ʔаӄальоӈ.
йъык намэчатӄэн, эвыр ыныкы ныӄэвъяӈӈокэн.
Кэӈъири аны вай ынӈин ныкамаграръоӈӈоӄэн, рыпэт вай ынин камаграгыргыт миӈкы гимнастика—учебникык ʔаӄальоӈ.
Аӈӄакытыйга ынкъам ʔэӄэгнитэ мэчэӄылпэ нанкыквавынат эвиръыт.
Кэргыпыплыткок, Кэӈъири гэлчормэты кытчынъёсӄэквъэ.
Игыр-ым аны таӈванэван ытлён ӄонпыгмэл эчимгъукыльу, талгъэӈыльо Кэӈъирину ныпэрагъан!
Эвиръын ынин гэнчимиръэвлин, гэнкымъукэвлин.
Льулӄыл гэмэчӄупӄэтлин, гэтэрэтъюулин, гэнъээтлин.
Вынъэм ванэван ынин ампэрагыргын ынкы алваӈ нынъэлгъэн — ымы вай ытлён чинит малалваӈ гэнъэтлин.
Ыныкит-ым вай ынин пэрагыргын гъэӄэрэлин, вачаӄ-ым ытлён чинит.
Вынэ ытлён кувчемгъоӈ люгнъэлыльын.
Вынъэм энмэч ӄырымэн ынӄэн Кэӈъири пытӄыӈанэнӄач вай кэтэм ынӈин туквэк кытчынъёльын.
Ӈан-ым игыр ынан рай ръэнутэт чит тэлеӈ чимгъуу алгыкэёт, чемгъоӈӈонэнат.
Чит айвэӈӈоон ытлён таӈванэван нычимгъугъэн: миӈкыри ытлён тумгэ нэчимгъуркын, микыну ытлён колхозык итыркын, миӈкыри ытлён наракэтъоркын, ыныкит ытлён рараквачагъа.
Ынан айвэӈӈоон мэчынкы ымы ынӄэн вэтгаво нъэлгынин лыгэн вай ӄутыргымил, ытръэч вай ынкы ынӄэн таӈванэван нытэнчимгъунин, ванэван ӄэлелвынык нынтынин.
Тумгэ чиниткин колхоз Эргыръон мигчирэтэ нынэргыпатӄэн, Кэӈъири-ым мэчынкы ымы анъяк вулӄытвик клубык тэнчьумэткульын, лымэвыр анъяк ынин турпыргуккъэли.
Игыр-ым ынан чинит ымыльо ынӄэн алваӈ нинэчимгъуӄин.
Ӄэйвъэм вай игыр ытлён таӈванэван нъэӄэчимгъугъэн, лыгэн ӄун таӈванэван нычимгъугъэн.
Ытръэч вай аӈӄаткынэты нытлепӄин, пэвральэты мэмылеты нъатчаӄэн.
Ӈирэӄ энмэч гэпиврэлинэт, ытръэч мачыяа.
Кэӈъири-ым вэтгычемгъогъэ вэтыӄун рыпыткэвык мэмыл.
Ыныкит ытлён гырголягты тыляльэты мыркоэлгыйъэты нытлепӄин, ыныкы ныпэраӄэн, ӄынур вай ымы ынин гилгил риӈэмъетыркын, киткит кытыйга раркычытковыркынэн.
Аны таӈаӄочеткынка нытваӄэн, рыпэт рай чекыяайпы ныпкирӄин апаакыльэн ръэвэнивыргыргын.
Ытръэч кытӄонача эргымчыӄэты нэрэтӄин мэмлеты гилытъул.
Ынӄо нэмэ таӈаӄочеткынка.
таӈаӄочеткынка нытваӄэн, рыпэт рай чекыяайпы ныпкирӄин апаакыльэн ръэвэнивыргыргын.
Ытръэч кытӄонача эргымчыӄэты нэрэтӄин мэмлеты гилытъул.
Ынӄо нэмэ таӈаӄочеткынка.
Люур вай Кэӈъиринэ рай рэӄивлывыргыргын валёмнэн.
Ӄэйвэ ӄэглын валёмнэн?
Наӄам-ым ыяавыргыргын тылемэйӈэтэ нитӄин, таӈвалёмыӈ нынъэлӄин.
Тылечьын!
Наӄам ӄэйъытвъэт уйӈэ, вачаӄ Кэӈъиринэ ʔаӄаратгэмавӈэты нэнатаӈвалёмӄэн тылечьывыргыргын.
Кэӈъиринэ гэтайвыӈӈонэн йъыйыӄ ынкъам, ӄынвэр вай, ыяа льунин рэӈагалятыляльын риӈэнэӈ.
ʔАмын эты вай рагалягъа ынкъам риӈэнэӈэткульэ гэлыткынык ӄотытвальын ʔоравэтльан ӄырым ныльунин?
Кэӈъиринэ пирисӄыченнин милгэр ынкъам ʔоптытъача милгэрыткугъи.
Риӈэнэӈ кытэӄэй риӈэмъетгъи, ынӄо ʔорапалӄынтатэты чывачгынлесӄычатгъэ.
Энавалёмгъэ!
Наӄам риӈэнэӈ малванэван нэймэвын.
Ытлён лым кытэӄэй риӈэмъетгъи, ынӄо нэмэ тылигъи палӄынтэты — ныгрулмыӄин аӈӄак гыргоча.
Ынкы Кэӈъиринэ чичевнин: риӈэнэӈ энаерынвы гэнӈивылин.
Ынкы Кэӈъири нэмэ мэлгарыткоӈӈогъэ — ынӄэн-ым энмэч ӄырымэн гыйивӄэв, чама вай качьараквыргын.
Кэӈъири ванэван ныръатчаӈын, иӈӄун риӈэнэӈэткульэ чинит ныльунин ытлён.
Качьараквыргын аны колё, рыпэт мынгыт малынаныргынан нымъамэтыёӄэнат.
Амайылгава вай энмэн риӈэнэӈэткульэ ӄырым ытлён ныльунин — ытлён мъамэталпытагнэты милгэрыткугъи.
Кэӈъиринэ ринтынин милгэр ынкъам гэлыткыната кытгынтатыльатыӈогъэ.
Ыяайпы гитэк ытлён юргытвильу таӈылгыӈ, вачаӄ ипэ ытлён ӄэглын нычимгъуӄин.
Ыяайпы гэлыткынык ӄотытвальын мачьаӄальоӈ, ӄытгынтатыльын-ым отгыӈ танльоӈ.
Вачаӄ-ым вай пэтле ытлён нывилгъи.
Риӈэнэӈ риӈэйыӄунтэтгъи.
Аны гурэгитэлин ытлён Кэӈъиринэ.
Игыр-ым вай ынӈот таӈэвыӈ: риӈэнэӈэтэ ытлён люнльутэ рыннин, уйӈэ эмъэмикэ, уйӈэ этэйӈэткэ.
Вачаӄ Кэӈъири ванэван ныпыннытвагъан.
Игыр амгынотъылё ынан въэгыргын гэнрулылтэвлин ынкъам ынӄэната ытлён еп эгыттагнэты ванэван ныпаагъан качьарытвак: ытлён мэмлычыкойпы гэттэтлин гэлыткынэты, гэегтэллин.
Чамъам вай игыр ытлён риӈэнэӈэтэ нэлӄырирыркын!
Эвыр-ым вай энаерынвы нэтвэгъэн риӈэнэӈлыгивэтыӄун ытлён нэрэльуӈын!
Иʔам-ым вай пыннэвык?
Мэчынкы гилгил нымэйыӈӄин.
Гынмылкинэк инъэ яаёк гилытъулык чегмайыӈкы вальын.
Колё ынкаткынык ʔыльыл, ӈыронвакаӈынвык эквэчемэмлемылӄыт.
Эвыр-ым вай иквичимимыл варкын, ʔоптытъар ылёӈэт аӄамэтвака таӈытваӈ, Тэӈивинильин гытгытэ вальылӄыл.
ʔАмын-ым юрэк мэмылаймакыльын гилытъул рэймэквъэ?
Эмӄэлелвынэ вай Кэӈъири ынӄэнагты нымычвынатӄэн.
Ӈанӄэн ӈан панэна айычгэткынык аркычыткоркын ынӄэн гилытъул.
Ымы рыпэт мэмылаймакыт нывытрэтӄинэт.
Ӈан-ым рылыпляннэн ӈэнри, ымы вай ынӈин ӈоонӄоры таӈрыномавыӈ.
ʔАмын ивкэ вэлер ʔанэлгымэл урэльу нэймэвын — вынэ ӄырым ынкы Кэӈъиринэ нъэнвэннинэт!
Ӄэйвъэм ӈан мэчынкы ымы апэляка нъынтынинэт мэмылтэ ынкы.
Игыр-ым Кэӈъиринэ чичевнин: мэчынкы ӈан нъычвининэт ынкъам нъынинтынинэт гынмыл ӈанӄо — вай ринтынин ӈан ʔинъэн.
Вэлер ӈан ымы ʔинъэчыку ʔоптытъар тагмэмылытъолтэ нъыёнэнат.
Ӈан-ым ынкы Кэӈъиринэ ынӄэн таӈванэван чимгъуу нылгынин.
Ӄэлюӄ-ым ӈан ынык мынгыткэн ӈирэӄ парол мъэмит гатваленат!
Кэӈъиринэ эчимгъукэ роолӄыл нинэрэнтыӈӄин.
Ынан чинитувик нинивӄин, вай энмэн еп ӄырым гытъэтыльылӄыл.
Вай ытлён игыр, энмэч гаӄамэтвален — ʔанӄавтагнэты.
Ыныкит вай игыр мэмылаймакыт ынык ӄача нъытванат, ӄырым ӈан вэчьым нъыраӄамэтваӈын.
Наӄам эмӄэлелвынэ лывавык пычеӈик кэӈиӄ, Кэӈъири иквичигъи эмылӄэпы ынкъам ʔомрырэчетгъэ.
Волӄытвэӈӈок мачпылмыръогъэ, йъыт увэквъэт.
Эвтылкытыйга аӈӄаткын рыкымъукэвнин.
Игыр вай пылмыйъа ванэван Кэӈъири нынкачьаравнэн.
ʔАмын-ым вай риӈэнэӈэткульын ынӈин пылмытвама ӄырым нэнаерысӄэвын.
Вэчьым вай райылгаквъа риӈэк, риквъэ: ʔэтки вай пылмыръогъэ.
Кэӈъиринэ ʔэӄэгитэнин кымъукэтыльын аӈӄаткын.
Наӄам вай кымъокгыргыт эйычгину тыленъэлыркыт — игыр ынӄэн ӄырымэнат гынмылкинэт ʔылёкэн энанаркычытковыльыт унтымэйычгит — ипъэм вай анӈэнальыт, кытральыт, иттилвылгыльыт.
Вэчьым вай ынӄэната ʔаӄаӈаргына Кэӈъирин ӄэлелвын рыматэватыӈонэн.
Люур вай ытлён чемгъоӈӈогъэ: риӈэнэӈэтэ ванэван ытлён нылӄырирнин, ипэ рай мэӈин ӄол.
Анъым ӈан мэчынкы ымы ӄол мэӈин нъэнтэннин.
Аӈӄачормыеквэн нымэйыӈӄин.
Вэчьым рай ръатаӈъоравэтльан гэнтэтлин ынкъам ыныкагты ымы вай риӈэнэӈ нэнӈивыгъэн.
Юрэӄ-ым ымы алваӈ.
Вэчьым вай ынӄэната риӈэнэӈэтэ таӈванэван мэӈин нылӄырирнин, ипэ вай гилгил нэнаёпатӄэн.
Лымэвыр ынныт нэнаёпатӄэнат.
Гамгаʔоравэтльат чинит мигчирэтыркыт, ӄырым ымыльорык ивинильын Кэӈъири ʔынылӄырирыркын!
Кытыйга рыманаӈавнэнат йъыт: ӄытлыги еп тиркытир амэчаткыльэн, чекыяа йъыпкиттэгнык Кэӈъиринэ льунин ныгытӄэнаӄай пароходӈылгыл.
Ӈылгылӄай мэрынрэ тыӈаӈӄачайпы ʔоранэкъаягты нылеӄин.
Аны вай чекыяа, ӄэйвэ рай раӄъомрыпэлгыльо нъытваан, вэнлыги аӄавалёмыӈ.
Ӄэйвэ вай ръагэтанаӈачгыт пароходык нъытванат — вэнлыги аӄальон ынӄоры Кэӈъири.
Аӈӄаръэттэ ныркывӄэнат, нымкыӄин пароходтэ мэчынкы рагаляӈыт Лыгъоравэтльаӈӄаеквэ ынкъам вай ӄырым ымы ыннэн, вэчьым, Каӈъэрэйпы чымче нытвагъан.
Эйычгит-ым пытӄылым анӈэнаӈ нынъэлӄинэт, нынаркычавъёвыӄэнат гилытъулти, ныниттилевӄинэт, нынчимиръэвӄинэт.
Кэӈъиринэ ванэван нынпаавнэн мэмылыльын гилгил гитэк.
Люур ынӄэн гилгил ӄотычга нъэлгъи, ынӄоръым кыёлгэты ӄулигилгилык иттилгъи ынкъам чимиръэтгъи.
Кэӈъири рыпэт витэтгъи: ʔамын ӈан миӈкыри нъитын, ыныкит рай ынкы нъытван.
кыёлгэты ӄулигилгилык иттилгъи ынкъам чимиръэтгъи.
Кэӈъири рыпэт витэтгъи: ʔамын ӈан миӈкыри нъитын, ыныкит рай ынкы нъытван.
Аны колё ытлён ымъылёнэт гэпэӈъивэтлин, рыпэт вай таӈванэван ытлён раӄэты нырэчимгъуӈын, ванэван нырэръэӈын.
Ытлён ʔэнъаткынык нырэйылӄэнӈыӄин.
Вачаӄ вэнлыги ытлён вэтгычемгъогъэ янор талевалытконаӈӈык гэлыткынык.
Ынкъым вай гилгил танльоӈ ратвагъа.
Ымы вай ытлён йылӄанма левалытконаӈ нэрэльуӈын.
Кэӈъиринэ йыннин мычыквын, кэӈунэӈэк рыкылвэннин, кэӈунэӈ-ым ʔанэлга ынанэквычьык кээк рыкылвэннин.
Игыр-ым ыяайпы левалытконаӈ танльоӈ.
Мачынан амчыквыка мачӄэвъяӈ.
Кэӈъирин-ым гилгил эйычгитэ ʔаӄанраӄавыӈ.
Миӈкыри ӄун нымэйыӈӄин чама гыролмакы чимыгилытъуле нагтаӄэн айычгэйпы.
Вэнлыги гилгил ʔылёкэнак майыӈкы наркычыткоӄэн.
ӄынур аӈӄачыкогты эргээтгъи.
Таӈванэван ръэнут игыр нывалёмнэн Кэӈъиринэ.
Эйычгивыргыргын, гилчимэтвыргыргын ванэван нывалёмнэн йылӄыльэ Кэӈъиринэ, ӄынур вай ытлён ӄэглын аӈӄачыко нытваӄэн.
Ымы рэӄэ игыр ытлёт таӈъаӄаныгъявыӈ.
Ытръэч вай ынӄэната, айвэкэната валёмъёта выргыргэ.
Янор Кэӈъиринэ ынӄэн рэто лыгнин.
Ванэван нырэтлемӈыгъэн.
Найылгавӄэн — рай эвыр ынкы ынӄэн тылечьывыргыргын рапаагъа.
Кытэӄэй вак Кэӈъири вэнлыги лылепгъи.
Тылечьывыргыргын лёӈпаата итгъи.
гаройвавлен ытлён.
Вэчьым йылӄэ ытлён лёӈынпаӈъэвӈытова рыннин,  ипэ-ым ынӄэната ыннаны тылечьывыргыргэ, ыныкагты лыгэтаӈъайӈагырго пэральа.
Риӈэнэӈ гилгилык гыргоча ныриӈэмъетӄин.
Риӈэнэӈэткульэ еп ыяайпы льунин левалытконаӈ, ынӄоры-ым ʔоравэтльан, кээгиӈкы йылӄэтыльын.
ʔОравэтльан камаграгъэ, рырыткунин чинитувик каайпы, ӄутысӄычетгъи ынкъам мынгынэлёльатыӈогъэ.
Риӈэнэӈ тылигъи ынкъам ʔорагэлгэлеты риӈэмъетгъи.
Игыр-ым вай лыгичивтылетэ ныриӈэмъетӄин, ӄынур вай ныравакъоӈӄэн.
Ӄэйвэ эты вай ӄырым нывакъогъан?
Вай малкатамʔорыныкагты ныриӈэмъетӄин риӈэнэӈ.
Ынан вай ванэван тэнлыги нылгынин рэӈанаӈаткогыргын, наӄам вэнлыги тэнлыги нинэлгыӄин: ынӈэнгэлыткынык риӈэнэӈ ʔаӄанвакъовыӈ.
Ӄэйвитык вай ӄэтэв лёнъёоръольын, аӈӄы мэчтымгэквъи, вачаӄ панэна гилгил еп наркычыткоӄэн.
Чамъам вай йъарат ныппылюӄин рэӈанаӈвакъонво итык!
Чама колё мыгкээльын!
Наӄам вэнлыги риӈэнэӈ ныйыӄэймэвтылеӄин.
Энмэч колё вилюнтъылевыльын выргыргычгын, лыгэн тылемэйӈэтыльын этэлпыкэ.
Гытгытэ вак лывавык, Кэӈъири пэӄэттатгъэ ынкъам мынга левыт эйпынин.
Пэӄэттанма, рай ръэнут янратыльын рэӈанаӈайпы льунин.
Выргыргычгын ынӈин эӄылпэ эймэвмил ыяаквъэ.
Кэӈъиринэ рыгырголявнэн левыт ынкъам лыгэтаӈкылтыё ӈирэнкээк вытгыр гывальын кылтын льунин.
Еп этрыткукэ ынӄэн кылтын, вай льунин: гырулмык, риӈэнэӈ нэмэ ʔорагэлгэлеты тылигъи.
Игыр-ым Кэӈъири лёӈпэӄэттата итгъи.
Ытлён ытръэч пирӄыгъи, вытку вай ыныкит ытлён ӄымэк риӈэнэӈэтэ риле рырунин.
Ынан тэгнымэльэв льунин риӈэнэӈэткульын ынкъам танӈыткогты ынан мыраӈӄачмынга, этрилкэ ӈачгымынга кылтын, мынгынэлёнэн риӈэнэӈэткульын.
Нэмэ рай ръэнут янръатгъэ рэӈанаӈайпы.
Ынӄэн ӈирэӄэв кылтын, вачаӄ игыр ынӄэн ʔыттъыёлкэнак ʔаӄаӈ гэнэрэтлин.
Гэлыткынык ирык, ытлён ʔоптытъача эчгэттатгъэ, ынӄоры мэмлеты кувлыткугъи.
Таӈыгтоӈ ытръэч.
Ынӄэнагты янор каайпы ʔанэлгын рырыткоёлӄыл, ʔанэлга-ым левалытконаӈ гэнкылвэтлин.
Вачаӄ-ым гагтынкылватлен, пэтле ʔаӄатрыткоӈ.
Риӈэнэӈ-ым панэна гилгилык гыргоча ныгрулмыльэтӄин.
Вытку Кэӈъиринэ рырыткук ʔанэлгыл ынкъам ʔаныпык кылтын, риӈэнэӈ гырголятгъэ ынкъам риӈэквэтгъи.
Рэӈакватыӈок-ым ӈыроча риле гучвыничугъи.
Кэӈъиринэ чичевнин, рай риӈэнэӈэткульэ ынӈин ытлён рывэтгааркынэн.
Вэчьым вай риӈэнэӈэткульыт ынӈин нитӄинэт, — чимгъугъи ытлён.
Ынкъам, иӈӄун риӈэнэӈэткульын эвнъээткэ нитын, ынан рыманаӈавнэнат мынгыт, ʔимпыгъи ынкъам ӈыроча гучвыничугъи мынга — лыгэн кэтэм риӈэнэӈэмил.
Аны таӈамалваӈ вальыт имыръэнутэт кылтычыку нытваӄэнат, лыгэн таӈымыльо ӈытатытвальа ʔоравэтльата яаёлӄылтэ.
Лыгэн вай таӈымыльо яаёлӄылтэ ӈанӄоры гаёленат: роолӄылтэ, омавэръыт, эӈэӈыт, манэгран, рыпэт ымы гаӈэранбатарейкама электръорааӄӄай.
Кэӈъиринэ гэмгэръэнут нинэтэӈынчичьэтӄин ынкъам аны ынӈин ныкачьаравӄэн, рыпэт ытлён ытръэч нылевтынилюӄин.
Пэтле Кэӈъиринэ манэграчыко рынлевнин примус, чинит-ым ытлён, кукулчыку арычгытвагты, нъатчаӄэн пыгыпгатыльэты чаеты ынкъам тъаакойӈыӄая нытааӄоӄэн.
Ытлён энмэч ванэван ныгытъэтын: рычечьанма кылтыт ынан ымыльэты атлягкавкавъёчгыйыръын рунин ынкъам лымӈэ ӈирэӄ шоколадтэ.
Таӈымыльойпы кэмэттъэпы ынан пытӄылым вай ӄол пэгчиӈу нинэлгыӄин, миӈкыри ӈот таӈгэмо рэӄылӄыл ипэ.
Вай-ым ынӄэн нылгинычигмыӄин ӄымчучьын, рай ръамыркоэлгыпылвынтэн.
Кыпчыткок гыргочайпы таӈылгалыӈ ӄачгыпы рай вальын, ӄынур ӄымчучьын, вачаӄ Кэӈъиринэ таӈылвавнэн рывэнтэтык ынӄэн ӄымчучьын.
Чамъам вай Кэӈъири нымэтивэтӄин: ӄэйвэ ӈот ӄэглынангэт ынӄэн ӄымчучьыӄэй кылтык гатвален?
Миӈкыри ӄун ынӄэн ынан льунин ʔылчыку.
Ӄэйвъэм мэчынкы ымы рырыткома кылтын нъынэрэннин ʔылчыкогты ынкъам нъытэнтинин.
Лымэвыр-ым вэчьым ӈутку ытлён еп тэлеӈ нытваӄэн, еп ымы ӈанӄоры Кэӈъири аялгытка.
рырыткома кылтын нъынэрэннин ʔылчыкогты ынкъам нъытэнтинин.
Лымэвыр-ым вэчьым ӈутку ытлён еп тэлеӈ нытваӄэн, еп ымы ӈанӄоры Кэӈъири аялгытка.
ʔАнӄавтагнэты чайпавыплыткок ынкъам нэмэ рычичьэтык гэвэты вальын ӄымчучьыӄэй, Кэӈъири коколчыкогты рэгъи ынкъам эвыр ынкы йылӄэтгъи.
Ынкъым тэӈвытку ӈутку вама ытлён ʔоптытъар кэливытгыр йылӄэтгъи.
Кыевкы, ытлён манэграчыкойпы ӈытогъэ.
Аӈӄы нылгитымгэтӄин, йъыйыӄ тэӈуйӈыльин эйъыкыльин.
Тиркытир гыргол.
Черъыэлгыпычеӄаӄай гэлыткынык ныпиӈкуткуӄин, атлягкавкавытъолтэ нинупыткуӄинэт.
Кэӈъири льук, ытлён риӈэгъи ынкъам гэлгыпы чымче мэмлыткынык вакъогъэ.
Аны гурэлейвыткулин тымӈэнӈэн Кэӈъири.
Ныкэвычьэтӄин ытлён онтымытвата, ʔанӄавытвата, омытвата.
Нырэӄин манэграчыкогты, ынӄо нэмэ нынтоӄэн: нинэгитэйвыӄинэт таӈпэральыт консервынповтынчымкаттэ; нэнанрымэӄэнат электро’ораакак батарейкат; нымэльэв эӈэӈэннинэт иода ымыльо нъаатгыргыт ынкъам таратгыргыт ынкъам рыпэт ымы рычымкэннин ӈачгыӈӄачкэн мынгыӄач — ипъэм ванэван иӈӄун ынкы вай мыкыӈ таратгыргыт, ипъэм миӈкыри ӄун ӈачгымынгык чымкичгын ванэван экэвкиӄэву нитын.
ʔАмын-ым ынӄэн пэнин Кэӈъири — ӄытлильын, юргыльын, эчимгъукыльин — лыгэн вай тэӈпэнин: ынӈин ытлён ымыльорык колхозык Эргыръон лыги.
Ытръэч вай игыр ытлён ипэ ванэван тымӈэтвайпы ныпаӈъэвӈытон.
Ӄэглынангэт игыр ытлён таӈпаӈъэвӈытоӈ нытваӄэн.
Кэӈъири рэчьумэткуӈгъи.
ʔАмын-ым ымы увичвэттумгыкэ таӈчьоматкоӈ!
Вай чьумэт ынан Айгынтона чьоматкомэл райпанӈынэнат еп ладья эйылкэ.
Тъэркин чьумэт яаёлӄылтэ, мачымыльо энмэч чьоматкоёлгэпы алва гэнлелинэт.
Вай-ым райпанӈынэнат чьумэт ынкъам алваӈ Айгынтона чинит тывыгъет рэрэчьумэткуӈгъэ.
Чьоматкоёлгын Кэӈъиринэ атлягкавкавытъолӄая ʔылыткынык рытриле тэйкынин.
Ӄэглынангэт танчьоматкоёлгын вагъэ.
Ынӄоры Кэӈъири манэграчыкогты рэгъи ынкъам ӄэкалетъолпримусъёчгэпы тэйкынинэт чьумэт.
Ыныкит-ым нэмэ ӈытогъэ: ӄытлыги пычиӄэӄэйымкэ энмэч ынин чьоматкоёлгын ныткуӄин.
ӈытогъэ: ӄытлыги пычиӄэӄэйымкэ энмэч ынин чьоматкоёлгын ныткуӄин.
Кэӈъири-ым аны колё нытанчемгъотваӄэн, рыпэт ымы ырыкы лёӈанӈэнайпа итгъи.
Ытлён чимгъугъи: вай ынин эккэт рэлгитэӈычьэнӈыт, ыныкит ынан рамӈылтэлӈынэн, миӈкыри ытлён нэткун чьумэткук рай раӄаӈӄапычеӄаӄая.
Ӈаргын ʔэӄэгник омыӈ манэграчыкок.
Кэӈъиринэ йыннин иръын, гэлыткынэты ринтынин ынкъам вай карманчыкойпы эрэтгъи гэвэты вальын ӄымчучьыӄэй.
Кэӈъиринэ рилгиннин ынкъам ынкы эвыр чичевнин: ӄытлыги ӄэглынангэт ынӄэн ӄымчучьын ынкъам ынкэчыку кэлинӈивэтӄэй гаёлен.
Вэчьым вай эрэтык эйпичгын выръэтгъи ынкъам нутгъэв игыр вэнгыгъи.
Леӈкамаграгты Кэӈъиринэ рыпэтгавнэн кэлитъулӄэй.
Таӈкалевэтгавыӈ, гагчавэты ынкы гэкэлилин:
Тумг.
Кэӈъирий!
Моргынан ӈыроӄав ʔылёнэт мытылӄыр.
Апыннытвака, миттрэнъегтэл.
Амын вэлер мытльугыт, вэты мытрэнъегтэлет.
Кылтык ымыльо яаёлӄ.
Эвыр ӈаргынэн эӄэрэкэ риты, трайъогыт лым.
Бакшеев.
Какомэй!
Ӄытлыги вай ынӄэн рэӈанаӈальэпы кэлинӈивэт!
Ӄымчучьын-ым вай ырык каленӈэвъёчгык пууръу.
Вынэ тычичевын.
Вэчьым вай ʔыттъыёлкылтык рээн ринтыниӈ, Кэӈъири мынга лявтайпэты апаӄатлытвама.
Кылтык ымыльо яаёлӄ.
Вынэ ӄэглынангэт ӈутку ымыльо яаёлӄылы
Вай ӈутку ымы яаёлӄылык мыкыӈ!
Эвыр ӈаргынэн ʔэӄэрэкэ риты.
Инъэ-ым ӈаргынэн еп ʔаткэвма нытваӄэн, вынэ ʔаткэвмам
Вачаӄ-ым Бакшеев лёӈайылгава итгъи, риӈэгъи.
Игыр-ым вай Кэӈъиринэ тэнлыги: аны колё нымкыӄин ʔоравэтльат игыр ыныкы пэгчиӈэркыт.
Ынан нэмэ чимгъунин, ӈан миӈкыри Тъэюӈэ капчачеты пынлятгъэ Вамчена, игыр-ым ынӄэн ынан алваӈ нинэчимгъуӄин.
Вэчьым ӈан Вамче эвыр ынкы эӄылпэ вэтгавъёлгыткогъэ Въэӈэты, ынӄоры нэнӈивыгъэн риӈэнэӈ.
ʔАтчамъам риӈэнэӈ колхозыльа токваеквэ нъэмэтын ӄэйъытвъэт, иӈӄун мэлетык эмрэлкынӈэ ытлён ӄырэрынвы.
Игыр-ым Бакшеевына тывнэн ынин вакаӈынвын, ынкъам ытри, вэчьым, тылеркыт ӈанӄо, гагчавыркыт Каӈъэрэна.
ынӄэн ынан алваӈ нинэчимгъуӄин.
Вэчьым ӈан Вамче эвыр ынкы эӄылпэ вэтгавъёлгыткогъэ Въэӈэты, ынӄоры нэнӈивыгъэн риӈэнэӈ.
ʔАтчамъам риӈэнэӈ колхозыльа токваеквэ нъэмэтын ӄэйъытвъэт, иӈӄун мэлетык эмрэлкынӈэ ытлён ӄырэрынвы.
Игыр-ым Бакшеевына тывнэн ынин вакаӈынвын, ынкъам ытри, вэчьым, тылеркыт ӈанӄо, гагчавыркыт Каӈъэрэна.
Аны колё нымкыӄин ʔоравэтльат игыр ыныкагты пэгчиӈэркыт!
Вэтгавъёлгыткольын, рэӈанаӈвакъонвыкэн эрым, риӈэнэӈэткульын — ынан таӈгэмо лынъёттэ ʔоравэтльат.
Ванэван-ым амыргынан.
Эвыр-ым вай ымы Въэӈык лыги, вэчьым ымыльэты аӈӄачормыеквэ ӄырирыйгут нэнтыгъэн.
Кэӈъири мэчекэвкитгъи, чичевык аны майӈыпагчеӈатгыргын ыныкагты.
Этъым ытлён герой, таӈэргыпатъоравэтльан?
Лыгэн-ым тымӈэлыгъоравэтльан, колхозыльын, ивинильын.
Ыныкит-ым ипэ ивык — ӄытлеʔоравэтльан.
Ымы вай чинит курэ ӄымэк раквачагъэ: туквэчурмык йылӄэтгъи, люнльутэ ӈытатгыргын рыннин.
Ӄаӄа колё вай нымкыӄин мэйӈывитльэт имыръэнутэт ыныкагты нэнинтынэт!
Ӄэйвэ вай эръэчеткэ итгъэт?
Ӄэйвэ вай ӄэглынангэт ымыльо ӈотӄэн ыныкагты?
Ии, вай, кэлинӈивык, лыгэн ынӈин гэкэлилин.
Тумг.
Кэӈъирий!
Вынэ люнръэчетэ итгъэт.
Риӈэнэӈэткульэ Бакшеевына чинит гэкэлилин ынин нынны.
Ынӈатал-ым эты таӈъоравэтльан ынӄэн риӈэнэӈэткульын!
Вай льунин ытлён, кылтыт гэлыткынэты ринтынинэт ынкъам лымӈэ кэлинӈивынин.
Амранкоргавӈа.
Апыннытвака, мытрэнъегтэл!
Кэӈъиринэ лымӈэ ӄалевэтгавнэн кэлинӈивэт.
Гамгавэтгав ынкы ынан тэӈу лыӈыркынин, ынкъам ынан аны ръэнут нылгинытэӈӄин рэтэйкыӈыркынин рэӈанаӈаткольэты.
Бакшеев — эмӄэлелвынэ иквъи ытлён.
Ыныкит эвыр чинит танчемгъоӈ фамилият, вынэ ынӄэн ӄотына аккагты фамилияно нитын.
Коляӄайына.
Николай Кэӈъиривич Бакшеев — вай ынӈин гымнин Коляӄай нэръэйӈэвыркын!
Ӈыраӄавволӄытвэӈӈок Кэӈъири парохода Уэллен гэлыткынгыпы гэйпэлин.
Вынэ вай ынӄэн чекалваӈ Кэӈъиринэ чимгъугйит гатвален.
Ытлён чит ынӈот нычимгъуӄин: еп ыяайпы рэльугнин ӄэйъытвъэт левалытконаӈата ралевалыткольатгъа энанъягталятыльэты.
Ынӄоры рамынгаймэнӈынэн Вамче, Унпэӈэр ынкъам Ринтувйи.
Иʔам вай ынан ытри вэты ʔытвык вальылӄылё нинэчимгъуӄинэт.
Ытлён ынӈот вэтгычемгъогъэ: пыӈлётагнэты ытлён ӄырым нымӈылтэлын — мачынан ымыльорык ʔынльугъэн — ытлён ӄырымэн игыр тымӈэкалготкэʔоравэтльан.
Наӄам-ым таӈымыльо алваӈ вагъэ.
Аӈӄак ӄэйъытвык пууръу вытрэтгъи майӈыэнайӈапароход.
Кэӈъири ванэван нылевалыткогъан, ныкэвычьыйылӄэтӄин манэграчыко.
Пароход нывилгъи, ынӄо ʔытвыӄэй нэнвиривын, ӈирэӄ тэвыльыт гэлыткынэты ӈыпэгъэт, Кэӈъиръим панэна ванэван ныгъевын.
Тэвыльыт энмэч чит капчачаквъат, вачаӄ эймэвык манэграгты навалёмын ынӈин кавычьатӄынӈырвэлятгыргын, рыпэт эвыр ынкы капчачытвак паагъат.
Мынгытминутмэл урэльу гэлыткынкэн нымытван гэнчимэвлин.
Ымыльо ʔытвыӄайыткынык нэйӈэгъэн, ынкъам лым мынгыткэн минутат галяк Кэӈъири энмэч Уэлленык ʔытвыткынык нылӄотытваӄэн ынкъам ымыльорыкы ынык гыролмакы ӄотытвальэты тэвыльэты нырэмыннуӈӄин.
Еп ʔытвыткынык ынан нинэрэнӄэвивӈыӄинэт тэвыльэты ынин чачароолӄылымкын, миӈкыри ӄун еп ынан ымы ӈыроӄав чывипыт ыннанъылё люӈыткутэ рыннин.
Ытръэч мытлыӈэн шоколадтэ ынан карманчыко ёнэнат: ытлён иквъи — ынӄэн Коляӄайына, Сашаӄайына, Айгыльына, ʔОмрылӄотына ынкъам Тъаёӈана.
Кэӈъиринэ авынъанӄо лыӈэты, тэвыльа эгыпатэты ныёйвыӄэнат ынык ʔэнъачыкогты консервыповтыт, ынкы льэльын иквъи.
Вынэ, тумгот, ынӈэ энъʔээвкэ.
Ӄэймитгыткы — ӈан ръэтэ налпынрыркынэтык.
Кэӈъири пароходкэната доктора гыепыӈонэн.
Ынръам ӈыранъылёӈэт гэльытвыльатгырга ынкъам ымы рыпэт пылӄатгырга ынин аройвыгыргын люӈынъэӄэрэвыльын.
Ынкъам ынӄэната доктора ытлён ытръэч увигтэнъэйгут рыннин.
Кэӈъиръим тэӈэгъюлеткыльин чеӈӄамэмля илгытэвык, ынӄэната — доктора ытлён тумгыльэннин ынкъам аны колё гэтэӈычьэтлинэт катам мэӈкъамӄамэтватагнэты оммэмля увигтэнъэк.
ынӄэната доктора ытлён ытръэч увигтэнъэйгут рыннин.
Кэӈъиръим тэӈэгъюлеткыльин чеӈӄамэмля илгытэвык, ынӄэната — доктора ытлён тумгыльэннин ынкъам аны колё гэтэӈычьэтлинэт катам мэӈкъамӄамэтватагнэты оммэмля увигтэнъэк.
Уэллен ʔорамноӈэты нылеӄин.
Капитан вэтгавъёлгыткогъэ колхозэты Эргыръон ынкъам Кэӈъири йытыйгот рыннин.
Ынан кылгынкилометрмэл урэльын нымгыпы нэкъаяӈӄачагты вакаӈын тывнэн.
Наӄам эммыкгиле пытӄы чымчаӈ ʔаӄаймавыӈ.
Ӈирэӄ магляльыт токваеквэ ныйъэчычеӄинэт, йъачычама ныкавраӄэнат кээт.
ʔЫттъыёльорвыткынык ынпыначгын Мэмыл ныӈатваӄэн, ӈэраӄав орвыткынык — Ринтувйи.
Мэмыл-ым нэнӈивын, миӈкыри ӄун ытлён нылгиныгъюлӄин таӈвэтгавык чама ынин увик мэчынкы пэральын; вынэ ӄырым ытлён ʔаткэвма нытвагъан вэтгавма аӈӄаляйвыльэты.
Ринтувйи-ым — эргыпатыльын эвэнэӄылявол ʔаачек—ытлён-ым нэнӈивын, иӈӄун нывинрэннин Кэӈъири, ыныкит ытлён рэручеквъэ.
Пароход ынкъам магляльыт ыннаны пыкиргъэт туквэк.
ʔЫтвыӄэе колхозгыпы Эргыръон тыӈэвыёт нагтынат.
Мэӈкъамӄамэтван ынкы гатвален.
Капитана ымыльоргарэ                       кают-компаниягты ачыгнэнат.
Чама ынкы винрэтыльын ивнин, иӈӄун еп антокыльэнат увэгтанъарайпы доктор ынкъам Кэӈъири нынгагчаваннэнат.
Ытри ынанъяачы етгъэт.
Аны колё гачелгатленат чама ныкавытваӄэнат.
Доктора тыляма нинэнмумкылевӄин иръын, Кэӈъиринэ мычунэӈэтэ нэнаранпылгытравӈыӄэнат аны колё увкырвирти.
Энмэч таӈымыльо столык ӄача нывакъотваӄэнат.
Кэӈъири ынанвайманвакаӈынвык нанвакъовын — капитанык мыраӈӄач.
Ытлён вакъогъэ ынкъам рыпэт лёнлымалява итгъи ӈачгыӈӄач льук Ринтувйи.
Ытри рыпэт качьарава оммачайпывылгыгъат.
Какомэй, Ринтувйий!
Мэӈӄо етий?
Вай-ым тыетык, Кэӈъирий!
Китаӄун-ым мыгитэгыт.
Вай мури вытку мытыпкирмык.
Моргынан гыт мытыгтыгыт.
Мэӈин-ым гынык рээн?
Мэмыл.
Эмъим?
Ӈанӄэн, капитанык ӄача.
Кэӈъири ораӈачгэты тылигъи ынкъам Мэмылын лыплявтылявыт льунин.
Ынпыначгын нэмыӄэй кэтэм эвыр ынкы таалгылятгъэ, танӈавэты чычамыткагъэ, ынкъам капитанык ӄэптик рымагты ытри мынгаймэтвылгыгъат.
Вачаӄ ытри лёӈвэтгава итгъэт, миӈкыри ӄун ӄутгъи капитан ынкъам вэтгавыӈогъэ.
Ринтувйи ытри Мэмыл льук, Кэӈъири галгэкоргавлен.
Иӈӄун, янор ымы Мэмылына гакачьаравлен.
Ынан гаглёӈӈолен чиниткин нымным, колхоз, лыгэн таӈымыльо еп ӈэныльаттагнэпы ынан кавъё.
Вай ынӈин гаглёӈӈолен, ӄынур вай ванэван ӈыранъылёӈэт, ипъэм ӈырангэвэӈэт ярак лёӈытвальын, люнльутэ гэнтылинэт тумгыт.
Вай-ым ынпыначгын Мэмыл — ынӄэн нымнымкин гыйивычьын, ыныккэ ымы ʔаӄатаӈкэтъоӈ ʔурэтнымным, колхоз.
Вачаӄ кытэӄэй вак Кэӈъири мачайылгавыӈогъэ: ʔамын юрэӄ вай ынпыначгын равэтгавы.
Вынэ ытлён авъеткынка вак оратвакыльэн.
Вай-ым ынӈин ытлён вальын.
Кэӈъирин айылгаквыргын тылемэйӈэтэ итыркын.
Вынэ ӄэглынангэт ынпыначгын равэтгаквъа, вай ынӄэната ытлён ӈанӄо етгъи.
Вай ранӈыркылявӈынэн ымыльорыкы!
Ръатъевчетыӈогъа, рэвыӈогъа, вай Кэӈъири чинит энарачо лынъёлӄыл, вай ытлён ӄытлеӄылявол, ӄонпы мэгчердисциплина нинэнъэӄэлтэтӄин.
ʔАмын аны нымкыче Кэӈъиринэ ынӄэнат ӈынваӈэт гавалёмленат.
Нымкыче ытлён омакатынвык нъэйӈэльэтӄин ынкъам вай вэчьым ӄутырык ынанмайыӈкы ытлён Мэмылына нинъэйӈэльэтӄин.
Вынэ иʔам ипэ ытлён Вамчена тыӈивынин?
Опопы чинит нъэквэтын, лымэвыр учитель ʔЭйӈэч нъынӈивынин.
Кэӈиринэ валёмнэн: рай капитана ытлён нэнатвыӄэн ынкъам кытэӄэй виин айылгавык паагъэ.
Вай моргынан ымыльорык, — нивӄин капитан, — мытльуэн, миӈкыри гэнъегтэлетлин тумгытум Кэӈъири, колхозгыпы Эргыръон ивинильын.
Ынкъам ӈот мури нэмыӄэй киткит гэвинрэнмури.
Лыгэн ӄырэрымготагнэпы ытлён, мури нивмык, иӈӄун мынъёпытваркын ӄонпы мури Лыгъоравэтльаӈӄаеквэ тыляма.
Уэллен-ым еп ынкы вытку Лыгъоравэтльаӈӄагты нэймэвтылеӄин, еп ʔЭрвытгыръеквэ нылеӄин.
Таӈымыльо пароходтэ ынкы вальыт ынӈин нивынэт.
Ыныкит-ым риӈэнэӈэткульэ Бакшеевына льунин Кэӈъирин вакаӈын, ӄытлыги вай Уэллен ынанчымчаӈ ынкы нытваӄэн.
Эвыр ынкы мури ръэтгыпы тылийгут нэнтымык, иӈӄун гэлыткынгыпы мыныйпэн тумгытум Кэӈъири.
Вай ынӈин мури нэтъививмык катам Москвайпы, Главный Управленияйпы.
Ынкъам вай моргынан эӄылпэ ынӄэн мытынкуврэтэвын.
киткит гэвинрэнмури.
Лыгэн ӄырэрымготагнэпы ытлён, мури нивмык, иӈӄун мынъёпытваркын ӄонпы мури Лыгъоравэтльаӈӄаеквэ тыляма.
Уэллен-ым еп ынкы вытку Лыгъоравэтльаӈӄагты нэймэвтылеӄин, еп ʔЭрвытгыръеквэ нылеӄин.
Таӈымыльо пароходтэ ынкы вальыт ынӈин нивынэт.
Ыныкит-ым риӈэнэӈэткульэ Бакшеевына льунин Кэӈъирин вакаӈын, ӄытлыги вай Уэллен ынанчымчаӈ ынкы нытваӄэн.
Эвыр ынкы мури ръэтгыпы тылийгут нэнтымык, иӈӄун гэлыткынгыпы мыныйпэн тумгытум Кэӈъири.
Вай ынӈин мури нэтъививмык катам Москвайпы, Главный Управленияйпы.
Ынкъам вай моргынан эӄылпэ ынӄэн мытынкуврэтэвын.
Какомэй!
Аны рыпэт экэвкитгъи, ыныкит ӈан чичевнин, энмэн ванэван эмынык нымык, ымъым Въэӈык ыныкагты ныпэгчиӈэтӄинэт.
Ӈутку-ым вай ӄытлыги ымы Москвак ытлён пэгчиӈу нылгыӄин!
Ныпэгчиӈэтӄинэт, иӈӄун Лыгъоравэтльаӈӄак авнараквачака нитын ивинильын Кэӈъири.
Ӄынур татлыӈэты Кэӈъирин чимгъут, капитан иквъи:
Моргынан, советъоравэтльата лыги, уйӈэ лыги ръэнут ʔоравэтльак этчывэлыӈ.
Вай ынӄэната мурык нутэк колё нымэйӈъэв нэгйипыркын ʔоравэтльан.
Вай ынӄэната мури колё мыткачьаравыркын, иӈӄун мытвинрэт рыегтэлетык Кэӈъири.
Игыр-ым вай, тумгой Кэӈъирий, еп эквэткэ гыт Уаляйпы, ымъытйыръэпы тивыркынигыт ынӈот: ӄаройвытваркын, ӄытагнымытваркын, нымэльэв ӄымигчирэтыркын!
Капитан, ынӄо ымыльо ынык яачы, тэнкойӈыкыплыгъат Кэӈъиринэ, намынгаймэтын ытлён.
Пылыплыткук тэнкойӈыйыръын капитана рэмкыльин ынкъам чиниткин тэнкойӈыт нэмэ инэттъынинэт, тэнкойӈыркыплынэнат Мэмыл ытри Ринтувйи ынкъам ивнинэт:
Вай ынкы эвыр ӄутгъи ынпыначгын Мэмыл.
ʔАмын-ым ӄэглынангэт ынпыначгын равэтгавӈыркын.
Эмпыннэвэ Кэӈъиринэ рыпэт ӄамэтвагыргын рытгэваннэн.
ӄэглынангэт ынпыначгын равэтгавӈыркын.
Эмпыннэвэ Кэӈъиринэ рыпэт ӄамэтвагыргын рытгэваннэн.
Гым нэмыӄэй тыравэтгавӈыркын, — торымгогъэ Мэмыл.
Ымы вай гыт, тумгой капитан, вэлынкыӄунэйгыт, ымы ымыльоторэ тэвыльыторэ!
Ынӄэн-ым вэлынкыӄунэтури, иӈӄун нымэльэв вэтгавыркынэтык, ынкы рээн чама нымэльэв мигчирэркынитык,.
иӈӄун вай торгынан рыегтэлетыткы мургин тумгытум колхозыльын Кэӈъири.
Ынпыначга ымыльо вакъотвальыт гитэнинэт ынкъам ӄэйыӄын вэтгавыӈогъэ ынык ранъав ӈэнъоратчеӄӄай вакъотвальын гэтама:
Ӄэглынангэт капитан гивлин, игыр мурыгнутэк нымэйӈъэв тымӈъоравэтльан нэгйипыркын.
Тэленъеп ванэван ынӈин нытвагъан.
Вай-ым аныӄун мытвыгъан, миӈкыри тэленъеп гатвален.
Вай гэнээльэ мури мытивинимык.
Нанлыплянмык мури аӈӄагты гэлыткынык, ӈирэмури нэнтэнмык.
Еп ныӈинъэв мури гатваморэ — ытлён ытръэч ӄыликгивильын, гым-ым ӈэныӈ.
Ванэван микынэ мури ʔынрэнъегтэленӈымык, ванэван микынэ ʔынылӄырирмык.
Ыныкит вай ивинильын аӈӄак нытымӈэвӄэн, нивӄинэт, энмэн рай кэльэтэ пиринин.
Нивӄинэт, ынӈэ кэлы энэвнака, ынӈэ энъегтэлеткэ.
Вай кэльэтэ ытлён льунин.
Вай-ым ынӈин.
Чывипыт йъилгыӈит аӈӄак мытытвамык, галгэӄэвъяӈӈоморэ.
Ынӄэн льэлеӈкы, гилгил ванэван нылгыгъэн, ытръэч вай мури чинит гилгилык чыӄыӈ гэнъэлмури.
Ынинэльин гыткат гагтыкватленат.
Ӄынвэр-ым вай амноӈэты нанноманмык.
Ытръэч ӄытлыги ынӄэн ӄырымэн мургин нутэнут.
Амерыкальа айванальа нэльумык.
ʔОптытъача кивык ынинэльын въигъи, гым-ым вэнлыги тыегтэлык.
Ынкъам вай ӈэръамытлыӈэн гивиӈит лёнрагта ынкы гэтэвиминӈигым.
Ӈэръамытлыӈэн гивиӈит!
Ынпыначгын мэрынрэ, эӄуликэ нывэтгавӄэн.
Ымыльорык тэгнымэльэв ытлён ныпалёмтэлӄэн.
Люур аны тэнӈэквъи ынпыначгын ынкъам капитанэты иквъи:
Гым-ым ымы аӈӄаляйвыльо гитигым.
Тэвыльо амерыкаляльотвык гитигым.
Ытръэч вай ынкы капитана ванэван ченэтстолык ӄача нэнанвакъовын, таӈванэван.
Ынӈатал ӄынур ʔыттъин вагыргын ынкы гатвален, лыгэн тылянаӈӈэлгыткынык таӈэлгыпыӈ.
Тэгмэткиит ынӄоры тывантогъак.
Вай-ым ынӄэн гымнан ынӈин, тэнмычьо тыкэтъогъан.
Ынкы таӈванэван микынэ ʔоравэтльэн вагыргын ныгйимнин.
Ратымӈэвы — мачгынан, ӄынур вай ымы атвакыльэгыт.
Ытръэч ытлыгын, ытля ратэрганӈыт.
Игыр-ым таӈалваӈ.
Вай Кэӈъири тымӈэвык морыкы ытлён ӄырэрынвы риӈэнэӈ нэнӈивыгъэн, тэӈгыютльэн эйгысӄыкин риӈэнэӈэткульын.
Амӄынъычо ӈыроча ытлён нымӈылёӄэн.
Еп эльукэ Кэӈъири?
Епэчгин?
Вынэ эйъым вэтыӄун ӄылӄырирыркыниткы!
Льотагнэты ӄылӄырирыркыниткы!
Вай ынӈин!
Вай-ым ынӈин нэгйипыркын ʔоравэтльан!
ченэтстолык ӄача нэнанвакъовын, таӈванэван.
Ынӈатал ӄынур ʔыттъин вагыргын ынкы гатвален, лыгэн тылянаӈӈэлгыткынык таӈэлгыпыӈ.
Тэгмэткиит ынӄоры тывантогъак.
Вай-ым ынӄэн гымнан ынӈин, тэнмычьо тыкэтъогъан.
Ынкы таӈванэван микынэ ʔоравэтльэн вагыргын ныгйимнин.
Ратымӈэвы — мачгынан, ӄынур вай ымы атвакыльэгыт.
Ытръэч ытлыгын, ытля ратэрганӈыт.
Игыр-ым таӈалваӈ.
Вай Кэӈъири тымӈэвык морыкы ытлён ӄырэрынвы риӈэнэӈ нэнӈивыгъэн, тэӈгыютльэн эйгысӄыкин риӈэнэӈэткульын.
Амӄынъычо ӈыроча ытлён нымӈылёӄэн.
Еп эльукэ Кэӈъири?
Епэчгин?
Вынэ эйъым вэтыӄун ӄылӄырирыркыниткы!
Льотагнэты ӄылӄырирыркыниткы!
Вай ынӈин!
Вай-ым ынӈин нэгйипыркын ʔоравэтльан!
Кытэӄэй авъеткынка вак Мэмыл лым иквъи:
Лым-ым ӈот чинит Кэӈъири тыратвыӈыркын.
Вынэ нымкъэв ытлён таӈытвыӈ.
Ытлён мурык ынанэнапыткычьын милгэрыткук.
Ыныкит-ым рэтэгъеӈы, ӄырым ынангыёлчьак ʔаӄаӈ лыгъитвъэт нынэлгэннин, лымэвыр оргоор нытэйкынин.
Чама вай ытлён гыюлчьэн чьумэткук.
Рыпэт ымы районык ӄръачетынвык колхозэн эргыпатгыргын гэнлелин ынкъам колхозклубэты рэннинэт пэрэёт ӈыроӄ чьумэткут, ӈыроӄ тымӈэчьоматкот.
Кэӈъири нывакъотваӄэн ынкъам амоӄӄамагты нытлепӄин.
Мэмыл ванэван нъыръунтэтын — ынӄэн ымыльо ӄэглынангэт.
Ытръэч вай лым нымкыӄин таӈалваӈ вальын таӈытвыӈ.
Иʔам ынръам игыр ынпыначгын ынӈин пылчимгъульу итгъи?
Ейвэчу лыгнин?
Вынэ ынӈин ытлён иткыльин.
Вэчьым чимгъуркын: аӈӄаляквыльа ӄырым ырык рыягталатъён ʔоравэтльэн ымыльо аӄатвагыргыт лыги лынъёлӄылтэ.
Мачынан нычимгъуркынэт, энмэн рай таӈъоравэтльан нэнъегтэлетын.
Чинит-ым Кэӈъири Мэмылына ынан этъоӄааӄын ръэйӈэльэнӈынин, иӈӄун вай ытлён ныӄытлиӄин, эчимгъукыльин, иӈӄун ынык энарача рэмкын рыкапчачавнэн, нымкыӄин государствоманэт ыныкы энарэрык наяанат.
ʔАмын-ым юрэӄ ымы игыр ынӈин Мэмыл риквъэ?
Ымыльорык аны вайманэты ныгитэӄин Кэӈъири, таӈгэмо лыӈэ миӈкыри ынин ӄэлелвын нытваӄэн.
Капитанэн-ым винрэтыльын, аны колё чьоматкоӄылявол, ныӄылгилюӄин, иӈӄун ӈот люнчьумэткутэ ытри Кэӈъири итгъэт.
Ыныкит рай ынӄэн ынан гынмыеп лыги нъылгынин, ӄырым докторэты нъыйылнин Кэӈъири — анъым ӈан лыгэнитык лыгоратвагъат увэгтанъарак!
лыӈэ миӈкыри ынин ӄэлелвын нытваӄэн.
Капитанэн-ым винрэтыльын, аны колё чьоматкоӄылявол, ныӄылгилюӄин, иӈӄун ӈот люнчьумэткутэ ытри Кэӈъири итгъэт.
Ыныкит рай ынӄэн ынан гынмыеп лыги нъылгынин, ӄырым докторэты нъыйылнин Кэӈъири — анъым ӈан лыгэнитык лыгоратвагъат увэгтанъарак!
Вай-ым лым ӈот мытвыгъан.
Ытри-ым Кэӈъири ыннанбригадак.
Моргынан Кэӈъири ынӈытэӄ ӈэнри бригадагты мытынъялгытатын.
Вай-ым.
рытаӈытватынвы дисциплина.
Кэӈъиринэ ӄивригитэсӄыченникэт вакъотвальыт.
Наӄам эвыр ынкы лыги рытчынин: таӈалваӈ ыргынан ынпыначгэн тывъё нэчичевын.
Ытри чимгъугъэт: вай ӄырымэн Кэӈъирин, ипъэм бригадакэн дисциплина рытаӈытватынвы.
Аны колё ныгыттэӄин ынӄэн ынпыначгын Мэмыл!
Ръэнут-ым аны ратвыӈыркынэн?
Вай-ым ӄол итгъэт, ыргынан тылечьын ӈагъеквэ гимтилин.
Ринтувйи ʔыттъыёча нылеӄин, нинимтиӄин тылечьын, яачьым ынык Кэӈъири нылеӄин.
Ӄыгитэгыткъым Ринтувйи мэчынкы нэрмэӄин, нымыркъэв тылечьын нинимтиӄин.
Ытръэч вай катам гыарвакаӈынвык ʔигнэтгъи, ӄымэк пэӄэттатгъэ.
Лымэвыр нытрилнин тылечьын, лымэвыр гатылячьыма кэӈкэлетык.
Ӄэтэв ынкы Кэӈъири яачыӈӄачайпы пэнрыткогъэ, пиринин тылечьын.
Вай ынӄо Кэӈъиринэ катам паӈъэвӈытовакаӈынвытагнэты имтинин тылечьын.
Ӄэйвэ ынӈин, Ринтув?
Вынэ, ӄэйвэ, Мэмол.
Ыныкит э-Кэӈъирикэ, тылечьын тъынэрэтын.
Ымы вай гым нэмыӄэй тъыкэӈкэлетык.
Вынэ ӄэглынангэт ынӄэн гатвален, Кэӈъиринэ ынӄэн лыги.
Вачаӄ вай ынан гэмо, ӄытлыги вай ымы ӄутырык ванэван ʔынынтыяатын.
Ӄытлыги вай ынӄэн ытлён гэлыткынык вама, колхозык нытвыӄэн!
Ӄытлыги вай ынӄэн тумгэ ныкэтъоӄэн!
Вай-ым, тумгот, аӈӄаляйвыльыморэ, тыплыткуркын вэтгавык.
Вынэ мэйӈывэлынкыӄун торыкы колхозгыпы Эргыръон!
Вэлынкыӄун Кэӈъиринэ ӈавъангыпы!
Вэлынкыӄун ынык ӈыранаккайпы — ынпычьэпы чаакайъоратыльэпы ʔОмрылӄотгыпы ынкъам Айгыльэпыт ынкъам ӈэнчьэпы чаакайъоратыльэпы Александргыпы ынкъам Николайгыпы!
Аны ынӄэната колё гэниничгытэвлинэт аӈӄаляйвыльыт.
Лыгэн гыёлпыӈылтэлыльа Мэмылына ынӄэн ынанъяачы тывнэн.
Аӈӄаляйвыльа чиниткин нэнэнэт накэтъонат.
Аны нараноратвавӈынат эльукэ ытри.
ргыныкэта, ӄол этэты амэчатыльанма кээк рымагты токваеквэ ʔорамноӈэты ӈирэӄ магляльыт ныйъэчычеӄинэт.
Ыттъыёча нылеӄин Ринтувйи, ӈэраӄаворвыткынык — ынпыначгын Мэмыл ынкъам Кэӈъири.
С.
Ӄэргычьайпэчгын тынрултэтын ынкъам ӈаргыногты тытлепыткук.
Поезд ʔэтъянвыеквэ нылеӄин.
Вэчьым ынӄэната гым тыгъевык.
Иӈӄун вай таӈалваӈ варгыргын нъэлгъи.
ʔЭтъянвыеквэ тыляма поездыковлёчьыт чекалваӈ нывыргыргэтӄинэт.
Мынгытъылёӈэткэн тылетумгыт.
Еп чикинъэ гым тыгъевык.
Ӄэргычьайпэчгын тынрултэтын ынкъам ӈаргыногты тытлепыткук.
Поезд ʔэтъянвыеквэ нылеӄин.
Вэчьым ынӄэната гым тыгъевык.
Иӈӄун вай таӈалваӈ варгыргын нъэлгъи.
ʔЭтъянвыеквэ тыляма поездыковлёчьыт чекалваӈ нывыргыргэтӄинэт.
Вээм нунтымъэв, мэрынрэӄэй ныпыльыльэтӄин.
Мал-Вятка ынӄэн.
Ӄэйвитык ымы ръэӄуливээм ынӄэн, гымнан ванэван тэнлыги мылгыгъэн, наӄам мэӈин ымы ʔаӄамӈылёӈ.
Гивытэгын, амэнэргэӈпытва иниргиӈэтыльын, ныкэвычьыйылӄэтӄин.
Иниргиӈ егык ӄача гэнкымъукэвлин, чывипыт нилгиӄэтӄин чама вагонаркычыткок ныӄэвйилюӄин.
Ӈирэргэри, мурык эвычаӈӄач вальыт, нэмыӄэй ныйылӄэтӄинэт.
Купэчыко нытотъытваӄэн, миӈкыри ӄун ӄэргычьайпэчга гэйпылин ӄэргычьын.
Гымнан ытръэч киткинуӄэй тынпынчивын ӄэргычьайпэчгын эмрэтлемӈэ ӈаргыногты.
Ӈаргын ныгалясӄычатӄэнат ʔэтъянвэн пылвынтольэвыт, рымагты-ым мимыл нывытрэтӄин, мимлык нывйилетӄин инъыкин йъйыӄ.
Гым напаӄатлытвайгым ынкъам нинэгитэйгым мимлычыку выйилетыльыт йъыт.
Ынӄоры-ым вээм эвытрыкэ нъэлгъи, наӄам вэнлыги, мури ʔэтъянвыеквэ нылемури.
ʔЭтъян вээмык ʔомыӈ вальын, ӈирэче вэчьым ʔомыӈ.
Вэчьым вай иӈӄун кыткытык ыматык мэчынкы нытван, — эмӄэлелвынэ гым тивык.
ʔЭтъян мытгалян.
Вылгилумкыӄэй галягъэ, ынӄо — огородыт, ʔоптытъар яраӄагтэ, ръэтгалян.
Ръэтагтачгын рывэрэвэты нытваӄэн, ынкы ранъав ӈыроӄ энаӈковлёрвыт, Победа ынкъам лым ӈирэӄ ковлёрвыткольыт.
Энаӈковлёрвыткынык вэчьым торпыръё ӄырэвытрылӄыл нытваӄэн: энаӈчанлячыко тэючгыт ныӈатваӄэнат, ковлёрвыгточгык челгыманэглозунгыт.
Вачаӄ ынӄэнат лозунгыт амйъагалята калевэтгавык тылвавынат.
Ӄол ковлёрвыткольын гэмпэлин, ӄутынэ-ым нэнъатчаӄэн галяльын поезд ӈатвагты ынкъам ковлёрвыгточгык нинэнрэтӄин.
Ынан нэнанвэтгаатӄэн ковлёрвык таёчгыткынык вакъотвальын ӈинӈэвысӄэтӄэй.
Ръэтгалян рымагтык нэмэ вытрэтгъэт огородыт, яраӄагтэ — игыр-ым ымыльо мэрынрэ нытаӄэнат, поезд нывэлыӈогъэ.
Рай раӄстанцияк мури мытынвил.
Ынкэкин нынны гымнан лёӈкалевэтгава, миӈкыри ӄун мургин вагон ынанъяалеӈӄач нытваӄэн, гымнан ытръэч рай челгыквыяраӈы Багажная контора нинэльуйгым.
Гым тычимгъук: ынан эквэтык поезд станциякэн нынны тыракалевэтгавӈын, миӈкыри ӄун ынкы мургин вагон вокзалык ярак ранъав рэнъэлы.
Виин гым тарычгатык, тилкымъетык ынкъам акватыӈок мгоё пыӈылтэл тычемгъоӈӈогъан.
Ынӄоры нэмэ тытъэраткоӈӈок, ыныкит-ым ынӄоры нэмэ тытлепык —ӄытлыги энмэч мынгытычьэты гэнъэтлин ынкъам гым ымэнъыӈэт гэйылӄэтигым.
мынгытычьэты гэнъэтлин ынкъам гым ымэнъыӈэт гэйылӄэтигым.
Ӄэргычьайпэчгыт гэнрултэтлинэт, ӄэргычьэпы ныӄэргъаӄагнэтӄэн тиркытир.
Гивытэгнынин айкол нылгинымэльэв гангытамавлен, ытлён-ым чинит эвыча нывакъотваӄэн ынкъам мургин тылетумгыт нэнанвэтгаатӄэнат.
Тылетумгыт ʔаткэвма ныроссэвэтгавӄэнат, ынӄэн моргынан еп айвэ ӈалӄэвма мытвалёмын.
Гивытэгын, гым ынкъам мурык вэлеркылельыт тумгыт еп чывипыт кэливытгыр акваттагнэты поезд вокзалеты гэлӄынмури.
Моргынан ӈатвавакаӈынвык ченлет мытытрилынэт, ӈаргыногты мытынтомык ынкъам ынкы мытынвэтгаатыӈонат тумгыт.
Вагонык ӄонпы нырэӄинэт эквэтыльылӄылти.
Вагонгыепыльэты эймэквъэт ӈирэргэри — мэлӈирэӄӄликкин мынгыткэн парол гэвэльын ӄлявол ынкъам мэлӈирэӄӄликкин гивильын ӈэвысӄэт, нылгиныгтиӈӄин аны.
Рыкалыровма билетыт, ӄляволя пынлёнэн вагонгыепыльын:
Жёсткий — купированный?
Ии, ӄэйвэ жёсткий — купированный, — ивнинэт ытри вагонгыепыльа.
Тургин ӈыроӄав купэк вакаӈынвыт.
Рай иʔам малалваӈ ныпэраӄэнат ынӄэнат ʔоравэтльат.
Рай ымы ынин иръын, ӈэвысӄэтин ӄэргычеръыпэральын гыргочеръын, пэракалетъоля энанаймысӄавъюуё чеӈыл — рай ымыльо ынӄэн малалваӈ ныпэраӄэн.
Вэчьым ӄулинутэльыт, — иквъи Гивытэгын.
Катам акваттагнэты мури ӈаргын галӄотытваморэ, ынӄо вагонтытлык ӄача ӄотытвама нинэӄулильэнмури тумгыт, пыргуккъэлитэ нэналевалыткоморэ.
Аны гатаӈынтыяатленат ынӄэнат ӈирэӄ ӄулинутэльыт, вытку вакаӈынвэты ӄытык мыткэтъонат.
Ӄытлыги чеэкэй купэчыко мытрэлегъэ, вай ытри мургинэт тылетумгыт катам Хабаровскатагнэты.
руссильык.
Ытлён нэмыӄэй ʔаткэвма нывэтгавӄэн, вачаӄ аны коргэты ӄонпы ӈавъанэты ʔаткэвма тывъёт вэтгавыт нинэтэнкэвӈыӄинэт.
Ыныкит ыргынан лыги нэтчын, энмэн ӈот мури Гивытэгын— лыгъоравэтльаморэ, ынкъам вай мури Лыгъоравэтльанотагты нырагтытыляморэ, ытри како ӈан иʔам гиничгытэтлинэт.
Ыргынан ынӈин нанъынвэтгаатыркынат вэчьым ымы рагтытыляльыт марсыльыт.
Ӄэйвитык, ытри аны колё нывэймэнӄинэт.
Ванэван йъарат унмык нырэпэгчиӈэнӈынэт, иӈӄун эвнэнъээвкэ ʔынынтымык.
Профессорэн аны таӈкувчемгъолылят, нылгиныпытлиӈъэв ытлён нырэмыннуӈӄин.
Ытри ӈирэргэри ванэван ныкоргычьатынат.
Лыгэн вай ымы моргынан ытри тэӈу мытытчынэт.
Вачаӄ вэнлыги таӈылгалыӈ ӄонпы ырык мачматэватгыргын, мачэнэчгытатгыргын.
Янор ынӄэнагты мури нытэӈычьэнмури, ынӄо мытӄытрирэмык ынкъам вагонӄамэтварагты мытылӄынмык.
Ыныкит-ым мытпэлӄынтэт, мургин тылетумгыт энмэч ныйылӄэтӄинэт.
Игыр-ым инъэ энмэч гымык эвыча нывэтгавӄэнат.
Гым нъыръыйылӄэтигым.
Вэчьым вай мургин пагчеӈгыргын юргыльу лыӈыркын, — нивӄин профессор.
Аны ынӈэ ʔээткэ.
Ӈот нымэльэв мури мытльувылгытку.
Моргынан гэӈэвъэнэ аны таӈычьэты гакалевэтгавлен ӄол роман.
Ынкы Чукотка гатвылен.
Алитет нотагты гынтэвыльын?
Ии вынэ.
Алитет.
Мерси.
Ынкъам вай мури колё.
Вай мури колё аны ныпэгчиӈэнмури!
Вай гымык ӈэвъэнэ нымкыӄин гэнумэкэвлинэт.
Ӈан ваӈӄыттайкыёт: ӄорат, рыркат, умӄэт.
Чама колё ивлыӄэнрэт, ӄэйвэ?
Орвыт?
Ии, ӄэйвэ орвыт.
Лыгэн вай ынӄэн морыкагты, ӄынур лымӈыл.
Эйгысӄын!
Ии-кой!
Вачаӄ вэнлыги авэтываӄ мури мытльувылгытку.
Вай моргынан тэӈвытку ипэ эюльыльыт лыгъоравэтльат мытльуркынэт.
Профессор гэӈэвъэнэ тэнӈыткугъэт.
Вачаӄ Гивытэгын гымнан ванэван мыльун, ытлён гымык йылӄыёлгыгэӈкы нывакъотваӄэн.
Ытлён-ым иквъи:
Аны вынэ ванэван гым торыкагты мъээтык.
Пууръу вай гым тымачкоргычьаркын, иӈӄун тури морыкагты пэгчиӈэркынитык.
Кэглын мурык нымкыӄин таӈычьыгыргын варкын.
Ӄэйвъэм вай ӈот.
Ӄэйвъэм вай ӈот, — ытлён профессормэл вэтгавыӈогъэ, — нэмыӄэй гымнан тэӈвытку ипэ эюльыльыт белгияльыт тыльуркынэт.
О!
Ӄытлыги вай ымы лыгъоравэтльат нытинэнтэнӈыӈӄинэт.
Чама вай-ым нымытлёӄэнат.
Вынэ, мадам, чамъам гым гыныкы тыралымалявы.
Гынмыл чит ӄэглынангэт гыт нычимгъуйгыт.
Ванэван мури айватльамэл мытлёльо мынит, ванэван ырыгмил мынтинэнтэнӈыӈ.
Мутлык пууръу мурык увикик чьымимыл, эмӄитыльэ тэкичгэ мури нытэйӈэнмури.
Вынэ иʔам гынан мури тэнӈу лыӈыткуркын, мсье Гивытэгын.
Этъым вай гыт чимгъуркын, ымыльо вараттэ таӈыннаны пэральыт?
Вынэ ванэван, мсье Леерлинк.
Ванэван моргынан ымыльо вараттэ таӈыннаны вальо мынылгынэт.
Ытръэч вай ванэван нотавакаӈынва вараттэ алваӈ нынпэравнэнат.
Ымы варат ванэван ӄонпы ыннаны нытван.
Вай-ым варкын ынӈин вальын вагыргын, рыпэт ымы въиткучитыльыт вараттэ армаварато, тагнымытвальо нынъэлӄинэт.
Иʔам ынръам этнографияйпы политикагты ялгыркын?
Гыт-ым опопы этнографияк рэръэченӈырӄын, иӈӄун политика авнатвыка?
Аны рай ръэтйивӈыт.
Ынкъам иӈӄун ынӈин иткэ нитынэт, гым ʔыръэ вай, ӄынур вытку тыгъевык ынкъам тивык:
Ам, тинъыгъевык!
Белгияльа гым инъыгъевыльу нэлгыгым, Гивытэгын-ым, аны колё ӄыраӄыльын, иквъи:
ʔЫлёгъявэ!
Пэтле рай иʔам белгияльыт ӈытогъат.
Вэчьым вай иӈӄун гым арычга иниргиӈкы авнакэргыпка митык.
Гым йылӄыёлгыткынгыпы тыпиӈкук ынкъам тымӈылён Гивытэгын:
ʔЫмто, мсье Гивытэг!
Вынэ ʔаткэвма.
Вэчьым ынӈин нытваӄэн ʔалёчелгын этнографиямузейык.
Ыныкит-ым ʔалёчелгын чимгъульу нъатван, вэчьым ӈан ӈъакоргычьаркын.
Нъакоргычьаркын, иӈӄун ыныкагты пэгчиӈэркыт лылепыльыт, иӈӄун гыюлетык ырыкагты винрэтыркын.
Чамъам вай ʔэлючит лыляпыльэты ʔэтйивчиткыльинэт.
Гайъарантатэгым?
Вынэ аны малтаӈынпыначгыт.
Како вай!
Вынэ Клодин еп ӄырымэн ынпыӈэв.
Ымы Морис еп наройвыӄэн.
Ынин нынны Морис?
Ии.
Тэнтылетумгыт, вэчьым.
Пытӄылым ыныкит вай рэӄу иничгытыльу эгитэкэ нэнъынтыркынимык.
Ӄынвэр вай гым ӄонпы ынӈот тычимгъуркын: рай малӄонпы нэрэтэйы лигӈыркынимык, ӄэйвэ ӄэглынангэт мури мытэюльэркын.
Вай-ым ырыкэгйит лыгъоравэтльат чемгъотайкыёт, айгысӄылымӈылкэн ʔоравэтльат.
Лыгэн таӈӄонпы рывэтгаанма таӈванэван ʔынынтыяатын, энмэн вай мури лыгъоравэтльаморэ.
Этъым рай ӄылгилюу нэлгыркынэт нэлгиръыт.
Моргынан-ым мэнигиръыт мытъяаркынат.
Вынэ мачыргынан.
Вынэ гытгытэ ӄытваркын.
Ӄонпы лыги ӄылгыркын, мэӈӄо ытри етгъэт.
Ӈээӄ ӄонпы лыги тылгыркын, — этчывъентогъэ Гивытэгын.
ʔАмын этъым мынгытъылёӈэт мытрэгйимӈын профессор гэӈэвъэнэ.
Вэлер киткит ырыкагты мынынлымалявын пролетарский интернационализм.
Мэй, — мачкапчачеты тивын тумгытум, — вагонгыепыльын мынивын, иӈӄун ӄолекупегты ʔынынъялгытанмык.
Рай ӈэнку.
Рай мэлӈирэргэри ынӄо рэмпэӈыт.
Ытри ытръэч Свердловсктагнэты нылеӄинэт.
мынивын, иӈӄун ӄолекупегты ʔынынъялгытанмык.
Рай ӈэнку.
Рай мэлӈирэргэри ынӄо рэмпэӈыт.
Ытри ытръэч Свердловсктагнэты нылеӄинэт.
Вынэ эвэймэнкыльу мытрапэрагъа.
Аны ванэван мырэгынтэвӈык.
Пууръу рай мынивынэт, энмэн, иӈӄун ытри эвнэнэкэвкивкэ.
Вынэ вэнлыги нэрэлкылмык.
Мурык пууръу ӄутти ӈэнку рэӈэлӄивӈыт.
Ӄонпы вэты лыги лынъёлӄыл — мури ӈутку этынвыморэ.
Ынӄэната мури ырыкагты вэймэнэтыльылӄылмури.
Вагонык — ымыльоморэ ыннаны тылетумгымури, мурык-ым ымнотак.
Валёмыркын!
Вай ытри рэмкыльыт.
Чама ӄэглынангэт тэнрэмкыльыт.
Мачынан, — вэтгыры гым тытвак.
Аны нурэтылемури.
Молотов, Свердловск, Омск, Новосибирск.
Вэтгысӄык пууръу ӈэгти вытрэтгъэт; ынӄо ӈэйык пууръу чивтысӄын, илылӄык тыӈэльыт ёмромкыт.
Мури Западно-Сибирский вэтгысӄыеквэ нылемури.
Мургин тылетумгыт таӈэмыраӄэты ныпэгчиӈэтӄинэт: Европакэн ынкъам Азиякэн границагты, ӄолекупэк тыляльэты мачынпыколхозӈавысӄатэты ытлён — Герой Социалистымэгчератык, Сибирь-ваамкэн ʔоралваӈ рыпычьычаквыргэты.
Моргынан таӈымыльо ырыкагты нэнатвыморэ, нинэнльуӈэнмури нутэкэлик, миӈкыри Иртыш-ваам айвачыӈӄачагты рыпъултэвык, Казахстанык чемычгайылӄыеквэгты.
Аны профессор ынкъам ынин ӈэвъэн нылгинымэльэв ныпалёмтэлӄэнат.
Ыргынан мургин майӈыстрана иничгыту нылгыӄин.
Пытӄы майыӈкы ытри ниничгытэтӄинэт аны майӈываратмэгчерэты,иӈӄун ынӄэната варатмэгчера алваӈ ымӈаргынэн нинэтчыӄин.
Аны мури ныкоргычьанморэ, иӈӄун моргынан морык странакэн мэйӈыккуврэтэвыт ырыкагты мытытвыркынат.
Пытӄъым иӈӄун профессора ымыльо мургин тывъё нинэкэлиӄин, ынкъам Бельгиягты рагтык ынӄэн нэнарамашинкалеӈкэн.
Наӄам вай мури нэмыӄэй ӄынур ӄонпы нырэгъюленӈымури ынкъам ытръэч ынӄэната мури нынэкэвкивмури.
Профессор Леерлинкына пагчеӈэты нэнамӈылёӄэн Лыгъоравэтльанотанот, нэнапалёмтэлӄэнат мургинэт пыӈылтэлтэ, ынӄо чемгъопэрагты малынӈот нивӄин:
Вынъэм ӈот оттырат лыгэрак пууръу, электричество ӈан .
ээкэк пууръу.
Ӄэглынангэт ынӄэн прогресс, майӈы — прогресс.
Наӄам ынӄэната Эйгысӄын алваӈ нъэлыркын, поэтичность тъэрытвиркын.
Ӄэйвэ?
Вай ынкы гым ниничгытэтигым, иӈӄун ынин лылет панэна кувчемгъольо ныпэраӄэнат.
Гивытэгын-ым нивӄин:
Вынэ вэлынкыӄун.
Ымы апоэзияка мури мытратва.
Ынӄо ӄытэӄэй авъеткынка вак, нымэльэв иквъи.
Ынӈэнвальыпоэзияка.
Вай тылетумгэ ʔэӄу нылгыӄинэт тылечьыӄэйъытвыт, иӈӄун вай нымнымык тэлеӈ энмэч уйӈэ эӈэӈыльыкэ.
Вынэ ӄэйвитык ыргынан прогресс лымалё нылгыӄин.
Вачаӄ ыргынан ӄонпы таӈычьэты пэтывагыргын ныгитэӄин, миӈкыри ӄун ынӄэн пэтывагыргын ыргынан рай ченэтпэральо, поэтичныпэральо нылгыӄин.
Мури-ым коргавыльыморэ, иӈӄун ынӄэн пэтывагыргын энмэч уйӈэ, ырыкы ныпэраморэ эчичевкыльу, иӈӄун цивилизацията ымвагыргын прозальо нинэтчыӄин.
Аны вай ӄывалём, профессор, — араӄыраӄавӈыкэгты нивӄин Гивытэгын.
Ымъым вай ӄырымэн марынравъэгыргын, ыныкит таӈытвык.
Вай ынӄэната моргынан ӄэглынангэт лыгъэӄу пэтывагыргын.
Поэзия-ым моргынан элвэльинэк мытльуркын.
Ынӄэн поэзия моргынан тайкаквыргык ӈаргынэнагты, пэтывагыргэты, мургин варат гыюлетык, лыгъоравэтльанымык ӄэргатыльык электричествок мытльуркын.
Электричество ынкъам поэзия таӈалваӈ вальыт, мсье Гивытэг.
Таӈалваӈ вальыт.
Мурык-ым чимгъугйит ынӄэнат таӈалваӈ вальыт чымчаӈ поэзияк ынкъам пэтывагыргык, аны мэркычгыргын ынӄэн пэтывагыргын.
Этъым вай ымыльо капиталистцивилизациякэн ʔаткэнъян, ынкэкин прозаизм, торгынан ынӈик тывъё, рыялгытаркын.
Вай-ым гынан профессор ванэван ӄычичев, энмэн вай моргынан таӈалваӈ вальын цивилизация мытынтомгавыркын, ӄырымэн капиталистыльэн.
ʔаткэнъян, ынкэкин прозаизм, торгынан ынӈик тывъё, рыялгытаркын.
Вай-ым гынан профессор ванэван ӄычичев, энмэн вай моргынан таӈалваӈ вальын цивилизация мытынтомгавыркын, ӄырымэн капиталистыльэн.
Лыгэн-ым вай ынӄэн профессора ванэван ныратвыгнэн.
Вачаӄ Гивытэгнынэ энмэч рытгэваннэн, энмэн ытлён ванэван ныраӄыраӄанӈын.
Ытлён нивӄин:
Вай варкыт ӈирэӄ буржуазный национализмыт, национальный чермыӈатгыргыт.
Ӄол калырогты чермыӈатгыргын.
Ынӄэн вай моргынан чеэкэй эӄу мытылгыркын.
Вай-лым ӄол национализм варкын.
Вай ʔоравэтльан нивӄин, энмэн ытлён ымыльоваратэн тумгытум, вачаӄ ванэван ипэ ынкэкин варатэн армагыргын пэгчиӈу нылгынин.
Ӄонпы наӄам пэгчиӈу ʔаӄаян рэӄэ рулыльыт ынкъэнат вараттэ, ръэнут вай ырыкагты гэчимгъутэйкивылин.
Профессора раммыноӈэты рыгырголявнэнат мынгыт ынкъам ʔэтйивыльыт мыӈэпчигъэт.
Гымнан тыпчеӈинэт тылетумгыт.
Тивынэт, энмэн мури Гивытэгын пылыткук университет ынкъам ӄонпы рагтык Лыгъоравэтльанотагты, моргынан мыкыӈ поэтическъиттъыт мытраяркынат, кытӄонача прозаильын автомобиль.
Мури Красноярскагты ныпкиттылемури.
Гым чоттагнык, ӄэргычьык ӄача нылӄотытвайгым.
Гымыкы эймэквъи Гивытэгын.
Ынан энамӈылёгъэ:
Иʔам ынӄэнат бельгияльыт францияльымэл нывэтгавӄэнат?
Миӈкыри ӄун ытри айвачыӈӄачайпы.
Иʔам-ым?
Миӈкыри ӄун айвачыӈӄач Бельгияк ымыльо Францияльымэл нывэтгавӄэнат.
Уйӈэ бельгияльэн чинитйилыйил.
Вай ӄэйвэ?
Ӄымӈылё чинит ытри, эвыр алымалявка риты.
Айвачыӈӄач Францияльымэл, айгысӄыӈӄач-ым Фламандыльымэл нывэтгавӄэнат.
Фламандыльымэл?
Ии.
Ынӄэн рай малголландыелыел.
Вынэ ӄырымэн.
Ытри францияльымэл нывэтгавӄэнат.
Этъым айвачыӈӄач Бельгияйпы ытри.
Льеж ӈан малайвалыӈӄач.
Гивытэгын тэнӈыткугъи.
Вай гымнан малымыльо тавалёмын.
Ыргынан мури нытвыморэ.
Рыпэт тымэчекэвкитык.
Мачыргынан чинит ытри нэкэвкитынэт.
Вай мури ванэван ырыг рээн вама мынлыгэвэтгавмык.
Вынэ ванэван.
Аны вай ыргынан нытаӈытвыморэ.
мури
ʔоравэтльамэл мытпэраркын?
Ванэван.
Игыр таӈванэван ʔынкэтъон мэӈӄокэнаморэ.
Лыгэн ынӈин нивӄинэт, энмэн мури таӈъаачегморэ.
Ытлён рыпэт иквъи, энмэн мури ынык льежстудентык таӈыӈ:
Како ӈан!
Ии, вай мэлынӈин иквъэт.
Ытри вай мурык Франциелык инэныгйивэтыльык чекалваӈ нывэтгавӄэнат.
Гынан-ым миӈкыри гатвылен Северный факультет?
Ытръэч тивын, энмэн гым ӈэнку нырэгъючечӈигым.
ʔЫмтъом?
Вай-ым ытлён малынӈот иквъи.
Энмэн Северный факультет малмыркоӈ вальын.
Валёмэ?
Вэчьым, нивӄин, ымы программа ынкы алваӈ вальын.
Мыркоӈ вальын.
Рэӄын-ым гынан ытлён ивын?
Ӈан аны ытри амыргынан нывэтгаквылгыӄэнат.
Гымнан ванэван мивынэт, энмэн тывалёмыркынат.
Ии.
Ӄэйвэ.
Аны иʔам гытгытэ вай.
Лыгэнитык ымы гыт ынкы рээн натвыгыт.
Ӈан миӈкыри ӄун-ым Гивытэгын ванэван Северный факультетык ныкэлиткун.
Ынан математический нинэплыткутылеӄин.
Мургин-ым тылетумгыт нычимгъуӄинэт, энмэн лыгъоравэтльат ӄолефакультетык ʔаӄакалеткоӈ ынкъам ынӄэната ырыкы ынкъам ӄолеайгысӄываратэты янрафакультет гантомгавлен — мыркоӈ вальын.
Ынкы ʔылё ынӄэн моргынан вэтгаво люӈылгэ, эргатык-ым гымнан профессоргыпы тымӈылёӈӈон Льежкэн университет ынкъам ынкы рээн нэнатвэгым ыныкагты Ленинградкэн.
Гымнан ыныкагты тытвын, энмэн мурык факультетык ванэван амайгысӄывараттэ нырэгъючечӈынэт.
Ырык рээн ымы рэгъючечӈыркыт ӄутти студентыт — лыгэн ымыльо айгысӄываратнымытвагыргэты пэгчиӈэтыльыт.
Чама тивын, ыныкит ӄол мэӈин эйгысӄыльын элвэльинэк рэрэгъючечӈы — алвафакультетык нырэгъючечӈыӄин.
Вай тэнмычьо тылгын математика факультетык рэгъючечӈыльын Гивытэгын.
О!
Вынэ колё вэймэну пытӄы тылгыӈӈогыт.
Гымнан чинит ӄонпы нэналвавэгым гыюлетык математика.
Валёмыркын, Клодин, мсье Гивытэгын ӄытлыги математик!
Китаӄун, студент, ӄынльуӈэт гынин матрикул.
Миӈкыри гыт ныкэлиткуйгыт?
Ӄэйвъэм вай ынӄэн чама мыӈэпчин, чама-ым вэнлыги, иӈӄун ʔынтанлымалявынат гымнин тывъё.
Гивытэгнынэ зачётный книгаӄай йытонэн ынкъам профессора гитэнин.
Аны качьарэты ынан рыпэтгавэты нинэнльуӈэтӄинэт мытлыӈэн рылгыт ынкъам нивӄин.
Отлично!
Отлично!
Хорошо!
Нэмэ отлично!
Ынкы вулӄытвик моргынан мытытвыӈӈогъан Хабаровск.
Гымнан тыкэтъон: Хабаровскык музейык варкыт ʔоптытъар гымнин нымтумгин Гэмавъенэн ваӈӄыттамэнӈытайкыёт.
Мадам Леерлинкына калеӈӈонэн блокнотык ынӄэн нынны, ынръам ынӄо рэчьэтгъи, ныгтыӄэн францияльымэл кэлик вытку валёмъё лыгъоравэтльанынны.
Гивытэгын-ым мадамык ӄача нывакъотваӄэн.
Ынан ынӄэн льунин ынкъам амъянра гамгабуква францияльымэл тывыӈонэн.
Мадам Леерлинкына кэлинин нынны, ынӄоры мэрынрэӄэй иквъи:
Вай эви гыт францияльымэл вэтгавык ныгъюлигыт?
Вынэ ванэван, — игыпэтгъи Гивытэгын.
Аны иʔам игыпэркын, — иквъи профессор.
Французский — отлично!
Ынкъам ынан нэмэ рылгылгын рыкалыровнэн.
Аны колё челгыльоквъэ ынин ӈэвъэн ынкъам вамылкаёогты, иӈӄун эвнэтэнӈыткукэ, рэмыннуӈгъи.
Вачаӄ ытлён вэнлыги тэнӈыткугъи ынкъам мури нэмыӄэй ынӈин мытинмык, миӈкыри ӄун мачакавкэгты нытваморэ.
Яачы вытку профессор танӈыткоӈӈогъэ — аны янор нэналвавӄэн чичевык иʔам мури мыттэнӈыткуркын.
Вачаӄ-ым ынӄоры аны нуръэв ытлён нивӄин.
Како — вай!
Вачаӄ вай моргынан мури мытытвытык, ынӈэ ӄытлыги нывалёмэгыт.
Ай, ай, ай!
Аны таӈпэрата Байкала гэниничгытэвлинэт мургин тылетумгыт.
Вай нэмыӄэй ымы нымкыче ӈутку тальыморэ мури ӄонпы ӄэргычьэты нытлеммури.
Ӈэйиквит, лымынӄо нутэсӄычыкукин ръэттэ, ранӈэлёвъёт кытыйга эйычгит, тыленэӈъэтвыг, ыяаӈагъеквэт.
Катам пылвынтыръэттагнэты эйычгин ныпкирӄин.
Ӄол итгъи нывилык ӄолекупэк тылельын ӈан офицер гаймыёчгыма тэгрэтгъи пылвынтыръэтгыпы ынкъам байкалмэмля аймыйыръатгъэ.
Аны ымвагон гиквичилин.
Лымынӄо рэмкэ тэлеӈгырэп ныяаӄэн Аны таӈаӈӄы, священный Байкал.
Профессор Леерлинк байкалмэмля никвичиӄин, станцияк    бурятгыпы-ынныӈыттыльэпы нинэркурӄинэт ыпатомультэ, нинэкэлиӄин Байкалгырап.
Хабаровск энмэч чымче.
Пэтле мури амъянра мытрэквэты.
Профессора начыгмык улвык, иӈӄун ынык ӈэвъэнэ вэлер карандаша ынрисованмык кэтъоӄаво.
Вынэ ʔаӄаанӄатыӈ.
Вачаӄ чама ʔэтки рай рэӄиничгыту нэрэлгымык.
Ривыркыниӈыт рагтык.
Аны ӈан ӄаат ынкы, рыркат, чукчит.
Гивытэгын иквъи:
ʔАмын-ым ӄырисоват.
Эченур янор гымнан тури мыфотографироваттык кэтъоӄаво.
Ынан чанлячыкойпы йытонэн тэйкыткунэӈ Фэд ынкъам станцияк нынныльык Ерофей Павлович тыӈачьывакаӈынвык фотографированнэнат.
станцияк нынныльык Ерофей Павлович тыӈачьывакаӈынвык фотографированнэнат.
Ынӄоры мадам Леерлинкына нарисоватыӈомык.
Чывиптыкэливытгырурэмил мури тэӈилюкэ вакъотвальылӄылморэ.
Гым олвыма, Гивытэгнынэ нэнатвыӄэн, миӈкыри мадам Леерлинкына ранкалыровӈынэнат мургин портретыт льежкэнагты томгэты чама ратвыркынэн, миӈкыри ытри гэгэӄэӈыльэтлинэт, гумӄэӈыттылинэт.
Мадам нытэнӈыткуӄин ынкъам нивӄин:
Наӄам ымыльорык мурык тумгэ лыги — мури ванэван айгысӄэты мынрэлӄынӈымык.
Вай ынанайгысӄыӈӄач мургин йъоо — Ленинград!
Аны мачынан.
Тури авынтылягты айгысӄэты эквэттык.
Вай торгынан ноездык Москва-Хабаровск льуткы ӈирэӄ лыгъоравэтльат ынкъам ыргынан тури нэпчеӈитык.
Ынӄъом ӄутынэ лыгъоравэтльата торыкагты рыӄэвивнин ярамэмылӄай.
Эмъим мэмылӄай?
Тумгэ рыльуӈэтыйгут нэрэнтыӈын.
Ынан ӄиквынэт, энмэн тури рагтытыляма мэмылӄай ʔэлерэгъи, рыпэт тъылыӈогъэ.
Эмъейвэчу лыӈэ ӄэгнэвыткы ынкъам иръыӄэй тэйкыткы.
Ынан тэнуйгиръыӄэй Хабаровскык ӄыркургыткы, эченур вэтыӄун фабрикагъевӄав ӄыгтыгыткы.
Этъым аны Гивытэгын гэтэӈкэвлин мурык тылятомгэты.
Ынан ытри ӄынур кэлиткутумгыт нэнаквэтгаатӄэнат.
Ытлён нытинэнтэнӈыӈӄин морыкагты, вачаӄ ыныкит гым нытанӈыткоӈӈойгым, мадам Леерлинк нивӄин, энмэн ынӄэн тынкимылтэвыркын.
Вачаӄ портреттэ ʔамын мэлнымэльэв рисованнэнат.
Ытръэчӄэвъылё, катам Хабаровскагты пыкэттыляма, Гивытэгын ытри профессор гытгытэ вак лываквъат.
Нэмэ елырачвыӈыльатыӈогъат.
Игыр-ым ыргынан ӈавтомгатгыргын гэркутлин.
Профессор нытъивъэв нивӄин, энмэн ӈавтомгатгыргын игыр вэнлыги авынръотавэты советвластя панэна варкын лыгъоравэтльанотак.
Таӈванэван имыръэнут ныӄивръив алваӈ нынъэлын, — нивӄин ытлён.
Иӈӄун ӈавтомгатгыргын ʔынынтыяатын — оратвальылӄыл рэмкын.
Миӈкыри ӄун нэнэнэт ытлыгэпы чымче варкыт.
Ынӄэната вэтыӄун ӈавысӄатэты томгыльатгыргын алваӈ нъэлыльылӄыл.
Ынӄэн ӄырым ныӄивръив вальылӄыл.
Вынэ чамъам гым тыралымалявы.
Ӄэглынангэт танръотавыӈ ӈавтомгатгыргын, ынръам чамъам рыгъюлевык ӈавысӄатэты тумгыльэтык.
нивӄин ытлён.
Иӈӄун ӈавтомгатгыргын ʔынынтыяатын — оратвальылӄыл рэмкын.
Миӈкыри ӄун нэнэнэт ытлыгэпы чымче варкыт.
Ынӄэната вэтыӄун ӈавысӄатэты томгыльатгыргын алваӈ нъэлыльылӄыл.
Ынӄэн ӄырым ныӄивръив вальылӄыл.
Вынэ чамъам гым тыралымалявы.
Ӄэглынангэт танръотавыӈ ӈавтомгатгыргын, ынръам чамъам рыгъюлевык ӈавысӄатэты тумгыльэтык.
Гивытэгнынэ мачэгыпатэты нинивӄин профессор, эннэм-ым лыгъоравэтльат ымы тэленъеп ныгъюлӄинэт тумгыльэтык ӈавысӄатэты, нэмыӄэй ымы ӄулинутэкинэмил ʔоравэтльамэл.
Ытлён нивӄин, энмэн ӈавтомгатгыргын игыр уйӈэ лыгъоравэтльанотак, миӈкыри ӄун таӈалваӈ нъэлги варатвагыргын, наӄам-ым ӈавтыӈгыргын ӄэглын варатвагыргэпы вальын.
Вай Гивытэгнынэ ымыльорык гыттапъоравэтльата лыги лынъё профессорэты нэнатвыӄэн, вачаӄ-ым профессор ӄонпы нивыльэтӄин:
Вынэ ӄырым, ӄырым.
Аны вай ынӄэн ӄырым эӄылпэ алваӈ нъэлыльылӄыл.
Вынэ ӄырым.
Вынэ-ым микынэ ынӄэн таӈыӈ лыги, мсье профессор?
Гынан, Ленинградык ымы айгысӄыӈӄач атвакыльык?
Лымэвыр моргынан, лыгъоравэтльанотак чинит мэйӈэтыльымури.
Ӄэйвитык этъым моргынан ынӄэн таӈыӈ лыги: вай ӈавтомгатгыргын ӄэглын мурыгнутэк игыр уйӈэ.
Вай гыт ивыркын, йъарат ныӄивръив ынӄэн вагъэ?
Ӄэлюӄ-ым!
Вай-ым ынӈин мургин варат таӈытвальын!
Миӈкыри ӄун мури социализмэты катам первобытнынымытвагыргэпы мытнъэлмык, катам восӄынымыгвагыргэпы.
Лыгэн ымыльыформацият мытгалянат, ымы игыркин тургин яаё, мсье профессор!
Миӈкыри ӄоо нъыплыткунэт елырачвыӈыльыт, ыныкит мадама ытри аянотӄъока нъынтынинэт.
Ытлён иквъи, энмэн ынан таӈгэмо, ръэнут ынӄэн обществокэн формация, эвыр-ым ыныкит ыргынан ӈавысӄатэты томгыльатгыргын, натвыркын, ынан ытри рэвинрэнӈынинэт Ытръэч амыргынан ӈэвысӄэтэ,— иквъи ытлён—лыги томгыльатгыргын.
Ытлён иквъи, энмэн ӈавтомгатгатгыргын ʔэтки.
Мури вэтгыры мытытва.
Ынин мадам иквъи, энмэн ӈавтомгатгыргын Лыгъоравэтльанотак гатвален, миӈкыри ӄун эйгысӄыльыт эгъюлӄыльинэт нипъэв тумгыльэтык ӈавысӄатэты.
Лыгъоравэтльанотак гатвален, миӈкыри ӄун эйгысӄыльыт эгъюлӄыльинэт нипъэв тумгыльэтык ӈавысӄатэты.
Аны ынӈэ анӈэно инэлгыкэ, — иквъи талгъэӈырамынноӈэты ытлён, — ынӈэ гымыкы ʔээткэ.
Вынэ чекыяа, гилчыку, ӄивъечыку нымытвальын ӄлявол нымэльэв ʔакатомгыльатыӈ.
Алваӈ линлиӈ вальылӄыл.
Лыгъоравэтльанотанот-ым панэна эйгысӄык ынкъам мадам иквъи.
Морис ӄэглынангэт ивыркын — ӈавтомгатгыргын еп лыгъоравэтльанотак варкын.
Ынӄэнагты рыпэт ымы профессор иничгытэтгъи.
Ынӈэ, Клодин, — иквъи ытлён.
Ванэван ынӄэн эйгысӄэ.
Ӈавтомгатгыргын ымы тэленъеп омнотак гатвален.
Ванэван ынӄэн гымнан мытвын.
Рай Гивытэгын иʔам галгэкачьаравлен.
Ытлён иквъи:
Эвыр-ым, мадам, гынан ӄляволтэ ратгэмавӈыльо лыӈынэт ӈавысӄатэты тумгыльэтык, тратвыӈын кутыргин ӈирэнӈинӈэвысӄэтин чимгъун.
Ытри вынэ гынык чекалваӈ нычимгъуӄинэт.
Ӄутынэ Ленинградык гымнин тумгытум ʔатчаркынэн, ӄутынэ-ым гым Въэӈык ринэнрынгиивы.
Этъым ынӄэн мэлытръэчтэгын елырачвыӈгыргын.
Энмэч Амур-ваамкэн увэйычгит нывытрэтӄинэт.
Ӄутти тылетумгыт энмэч ʔоратытлеты мурык купэк ӄача ныгаляӄэнат.
Мури нэмыӄэй мытакватыӈо.
Тылетумгэ аны тэӈимырэӄэ нивйивымык.
Моргынан ытри нэмыӄэй.
Айпыӈӈок чеӈыл гымнан ынкачыкойпы ӄол лыгъоравэтльакнига тыгтогъан ынкъам тылятомгэты кэтъоӄаво тыйылгъэн.
Ынӄэн гымнин елыльатъёт Пушкинын стихыт.
Аны тылетумгэт ӄавэйыръэты гакачьаравленат.
Гивытэгын иквъи:
Вай-ым ӈот.
Вачаӄ гыт чит ӄолекупэгты гынтэвыркын.
Кэтъоркын?
Ӄэйвъэм ыргынан ымыльо гынин мынгытъылёӈэт тывъё навалёмын?
Ӄэлюӄ-ым навалёмын!
Вэлер-ым ӄулиръэнут.
Вэлер ымы ынӄэн.
Гыт чинит иви, ӄонпы лыги ленъёлӄыл, мэӈкоры ытри етгъэт.
Вынъэм ыргин страна ымисторияэпохак морыкстранайпы пэлятгъэ.
Эвыр ынкы гымнан нэмэ ытри тыльунэт.
Ытри ковльорвычыкогты нывакъоӄэнат.
Ыргынан нэмыӄэй мури нэльумык ынкъам мытлевалытковылгымык.
Ытри рамкыльырагты Амур эквэтгъэт.
Ыргынан ӈыронъылёӈэт нырэгитэӈӄин Хабаровск, ынӄоры риӈэнэӈэтэ рэпэлӄынтэнӈыт Москвагты, Москвайпъым рарагтыӈыт Льежэты.
Муръим билеткассагты мытылӄыт.
Ынкы моргынан мытрэгйивӄэвӈынэт билетыт, Владивостокэты мытрэквэты ынкъам ынӄо Охотскаӈӄаеквэ, Берингоаӈӄаеквэ лым мытрурэле.
Гивытэгын Въэӈык практикальылӄыл, гым-ым лым Въэӈгыпы орайгысӄэты трэквэты, Лыгъоравэтльаӈӄачормэты, чычатнымэты, эргыпатколхозеты Эргыръон.
Ынкы нымытваркын гымнин ытлыгын, ынпыначгын Мэмыл, ваӈӄыттамэнӈыльын Гэмавъе, колхозкэн механик Кэльэвги, Йынрын, Кэӈъири, Гэмалӄот.
Эмӄэлелвынэ гым энмэч ынкы нытвайгым.
Эмӄэлелвынэ гым нымръэтъеквэ нылейгым.
Калеткораӄэргычьык нинэльуйгым ӈавучитель Валентина Алексеевна ынкъам гымнин увлылячакэттыӄай Тывъар; ӄолеклассык ӄэргычьык нывытрэтӄин гымнин тэлеӈтумгытум, учитель Эйӈэч, ынан рай ръэнут доскак нинэкэлиӄин.
Аӈӄачормык, кэтэм ынкы, миӈкы выквыт чемычгайыткынэты нэнанноматӄэнат эйычгитэ, ӈыроргарэ ʔаачека—Унпэӈэрынэ, Ринтувйинэ ынкъам лым рай микынэ алкынвы нынтэнмавӄэн ӄэйъытвъэт.
Ынпыначгын Гэмалӄот ченэтрак тытлык ӄача нывакъотваӄэн: мэрынрэӄэй тэпъайӈагты уттытъул нэнарынӈыӄэн: вынэ вай тэленъеп оргоор танкавӈыёлӄыл, мраӈӄачпагтылгык ӈирэӄ ӈынӈыт гэмлелинэт.
Ӄэйвитык вай игыр элеръуркын, ӄырым пэтле оргоор яаёлӄыл.
Ӄэглынангэт руссильыт нивӄинэт.
Оргоор еп элек рытэнмавъёлӄыл.
Ӄэглынангэт вынэ!
Ӈан а’ткэвма итыркын ынӄэн о’равэтльан, ыныкит ынан оргоор вытку ы’летык кэтъоркынэн.
Гэмалӄот вынэ алваӈ вальын, ынан ымыльо яаёлӄыл нинэтэӈгыйипӄин.
Ынан рыпэт ымы еп этэӈэлеръукэ, рырыткоӈӈок, оргоор рэтэнкэвӈынин.
Гэк, аны вай ӈотӄо тагӈынӈын ратваа, — нытипъэйӈэӄин ынпыначгын, — о’мрыӈынӈын, лыгэтагӈынӈын.
Ытлён гатгаткок паагъэ, вынынтатгъэ ынкъам льунинэт нымръэтъеквэ рагтытыляльыт ынин эккэт — Унпэӈэр ытри Ёорэлё.
Унпэӈэрынэ ныпылмэръэв ӈэранмынга нинэнрыӄин майӈыӄэргычьытъол, Ёорэлё-ым гатанойгыкалеёчгыма, рыпэт вай ӄымэк нилюльэтӄин ынинэльык гыролмакы.
Лыгэн вай мраӈӄачайпы, ынӄоры-ым ӈачгыӈӄачайпы ныкытгынтатӄэн.
Аны ӈот нинэлгирэнйиӈӄин ӄэргычьын — ӄынур-ым вай нинэвинрэтӄин Унпэӈэр.
Гэмалӄот ӄутгъи, тэвлянэнат эръыткынгыпы чемыръот ынкъам рэгъи ярачыковты.
Пэнъёлгык ӄача ныӄитпыльэтӄин ынин ӈэвъэн Нутэӈэвыт.
Ынпыначга рэймэвнин пэнъёлгэты аны колё талянъяптагнэпы вакъосӄыёлго итыльын ръавкыванналгын, вакъогъэ ынкъам иквъи:
Вэнлыги рай нэрэтыркын.
Нутэӈэвытынэ лыгэлнин ынин вэчепыгыргын.
Наӄам вай гынмыл чит аны ныкоргыграпӄэн тамэнӈанма!
Вынэ опопы ынӈэ авнанкалыровка, иӈӄун ынан льунин у’вэӄучин пыннаквыргын.
Ынкъам ӄынур вай таӈапагчеӈаткэгты, ытлён пынлёгъэ:
Ръэнут нэрэтыркын?
Ръэнут?
Ынӈэ вай гынан лыги!
Ынпыначга матэватэты гитэнин ӈэвъэн.
Вынэ вэчьым ытлён эккэк рээн.
Гэмалӄотына уттытъулӄэе рыгыткунинэт вылӄытъулти, йытонэн ӄол, ӄигылгырылгэ пиринин ынкъам койӈычыко ёнэн.
Рыйынавык койӈын, вай чит татлыӈыркынэн ӈэвъэн, вачаӄ ынръам аны тагъенчальатыӈогъэ.
Наӄам тагъенчаплыткок энмэч аӄататлыӈыӈ: эккэт пыкиргъэт.
Унпэӈэрынэ ныпылмэръэв нотасӄыткынык рытрилнин ӄэргычьытъол, роляннэн рэнмык, ынкъам иквъи.
Вай мытрэтын.
Ымы мэӈин рэӄын люӈивэ итгъи.
Ытлыгэ ынӈин гитэнин Унпэӈэр, ӄынур вай ынан ӄэргычьык пууръу рэннин юргытвъиттъын.
Ынӄоры ынпыначгын о’рапэнъёлгэты тылигъи ынкъам нэмэ тагъенчаӈӈогъэ, ынӈэ-ым вай ымы мэчынкы атагъенчака таӈэтыӈ.
Ёорэлёна лыги: вай ытлыгын ынкъам ынинэльын а’ткэвма варкыт.
Наӄам-ым ӈинӄэй ынӈатал а’ткэвма нытваӄэн, ыныкит ытри нымаравӄэнат!
Ӄэйвитык-ым Унпэӈэрынэ нунтымъэв нинэчеритвыӄинэт плекыт; ытлыгын нытааӄоӄэн; ытльа, панэна пэнъёлгык ӄача ныӄитпыльэтӄин, ӄынур вай ымыльо нымэлӄин.
Вай-ым пэнъёлгэпы нылгэчачаткэӄэн тотъерыркатъол.
Мэӈин ымы епэчгин э’тйивкэ, вачаӄ Ёорэлёна нинэлгэлӄин, вай-вай аны ръэтйивчинӈыт.
Ытлён рыпэт акавкэтыӈогъэ.
Ёорэлё гынмыл чит нычимгъуӄин: вай ярак пыкиринэӈу ытри Унпэӈэр наратайкыӈӈоӈын ӄэргычьын.
Ӈан-ым ынӄэн игыр опопы авнатвыка.
А’мын вай ивкэ игыр ръэнут тывык, иӈӄун ынӄэн акавкэгты аӄочеткынкагыргын авнатвака нитын.
Ынръам вай Ёорэлёна таӈванэван ръэнут ныкэтъонэн: калеткорак эгыръылё ытлён лёӈымӈылёта нэнтыэн, вай ръэнут таӈычьыгыргын уйӈэ.
Ӈинӄэе выяннэн калеёчгын.
Ынӄоры гэпинтыӄэтлин ковлёкы рыватъё кэлитъул — журналкэн майӈыкартина.
Ынӄэн инъэ Ёорэлёна челгыкалетконаӈата томгэпы рылпууръэвнин.
Ӄаӄа ынръам чит рытгэваннэн ынӄэн?
Лыгэн вай ӄэргычьынрыльын Унпэӈэр рырынгээвтагнэпы — таӈымыльо рытгэваннэн Ёорэлёна.
Ӄыгитэгыткы аныӄун!
Ынин ытлыгын Увалягты гэквэтлин ынкъам вай ынӄоры рэннин.
Ӄыгитэгыткы аныӄун!
Нутэӈэвыт ытри Унпэӈэр и’мпыгъэт амалваӈпэральэты майӈыфотографиягты.
Ёорэлёна калевэтгавнэн:
Москва сегодня.
Высотное здание на Смоленской площади.
Иквыльын ярачгын Смоленскак площадык.
Какомэй!
Ӄликкин мытлыӈэн парол, гымнан-ым тыпытӄырылгынат, кытлыги вай ӄликкин ыннанмытлыӈэн парол!
Инэнръэчевкэ, — иквъи Унпэӈэр, ынкъам нэмэ рыялгытаннэн рылгылгын ы’ттъыёлкэнагты рапытвэты.
Катам йъыйъытагнэты иквэльын яраӈы!
Ковльорвыт?
Гэмалӄотына нэмыӄэй вай таӈычьатэты нъэгитэнин ынӄэн картинка.
Аны ӈан пагчеӈгыргын гитэк, миӈкыри вальыт турыльыт Москвакэнат ярат.
Наӄам эймэвык ынкъам эккэк рилпык гыргочайпы лылепык э’тки, чама вай ынӈин итыльын, люрэӄ тэнчимгъутвильу нэрэлгыӈын.
Вай рэчимгъуӈыт, энмэн ӄэргычьын тантайкыӈ.
Вэнлыги нэрэтын, ынӈэ ынан ръотавнэн, ӄэргычьылёчгын.
Вынэ ӈот ванэван ейвэчу эӄылпэ нырэлгыгнинэт эккэт.
Вай-ым картинка.
Ыныкит ыргынан ытлыгын вэймэну нэнъылгын, мэчынкы нэнъырэтын ынкъам нэнъынльуӈэтын.
Нэгитэйвыркын, ӄынур ытри ӈутку амыргынан.
Игыр како ынпыначгын Гэмалӄот алваӈ чимгъуркын.
Ымы ӈэвъэнэ, ымы эккэтэ нылгирэнльуӈэнӈыӄин ынӄэн Москвак тайкыё майӈыльиӈын таӈпэрарайӈын.
Нутэӈэвытынэ рыпэт умнин о’рытлыгэты ӈинчьэн экык.
Наӄам вай ытлыгын панэна нанӈэнатваӄэн, ынкъам ынӄэната Ёорэлё айылгаквъэ эймэвык ыныкы.
Нутэӈэвыт пэнъёлгэты ӄытгъи, иӈӄун ынпыначгын эвнэчимгъукэ ынӈот нитын — энмэн ымы ытлён эккэк рээн; иӈӄун таӈамынан ройыръык авнатвака нитын.
Картинка-ым ынан этъоӄайӄын, ынпыначгын ӈыток, рэгитэгнин.
Лымэвыр вай эвыр ытлён нэмэ ракоргавы ынкъам анӈэнкыльо рэнъэлгъэ.
Гэмалӄотына лыги, энмэн рай Москвак игыр нылгэнэквыӄэначгыт тотъярат нэтэйкыркынэт.
Вай ынӈытэӄ нымнымэты гэрэтлин кино, ынкъам ынкы Гэмалӄотына льунин ӄол ынӈин вальын тайкыё яраӈы.
Ынӄэн ярачгын еп эплыткукыльин, чама-ым экранык ынӄэн йъарат ныйыӄъэв галясӄычатгъэ.
Ӄликкин ыннанмытлыӈэн парол рапытвыт?
Чамъам вынэ, ынкъам Гэмалӄот рыпэт матэватыӈогъэ.
Чама ынӄэн тывыркынэн Унпэӈэрынэ.
Вай ӄэйвэ имырэӄын нъивын игыр Унпэӈэр, энмэн рай митиврэльылӄылмури, — вэнлыги ытлыгын ӄырым нъалымалявын, ынӈэ вай гэлгигытъэвлин.
вынэ, ынкъам Гэмалӄот рыпэт матэватыӈогъэ.
Чама ынӄэн тывыркынэн Унпэӈэрынэ.
Вай ӄэйвэ имырэӄын нъивын игыр Унпэӈэр, энмэн рай митиврэльылӄылмури, — вэнлыги ытлыгын ӄырым нъалымалявын, ынӈэ вай гэлгигытъэвлин.
А?
Вынэ имыръэнут таӈрисоватыӈ.
Ымы ӄликкин мынгыткэн парол.
Ытлён галгэнкачьараватлен вай-ым ӄынвэр вэтгавымгольа ытлыгэ.
Ынӄэн ӄэглынангэт ынӈин вальын яраӈы.
Высотное здание!
Ӈинӄэе ынӄэн ынӈин коргэты, качьарэты тывнэн, ӄынур вай ынан — лыгъоравэтльапионера Ёорэлёна — гэтэйкылин ынӄэн таӈпэраярачгын.
Высотное, — пытӄытвынэн ытлыгэ.
Мытлыӈӄавклассык яврэна рэкэлиткугъэ, вачаӄ-ым нымэльэв росэвэтгавык еп эгъюлеткыльигыт.
Ёорэлёна ынӈатал ы’лгу нинэлгыӄин ытлыгын; Гэмалӄот колхозык ымыльорык ы’лгу нылгыӄин.
Вачаӄ-ым машинкалеё вэтгав Ёорэлёна ванэван мэтиву нылгынин.
Вай-ым ытлыгын ӄол нитӄин нэмыӄэй ныръэчетӄин, Ёорэлёна-ым ымыльо эгыттагнэты калевэтгавъё — таӈымыльо кувчемгъовты, ӄэргавэты, ӄэглынангэт вальын.
Вынэ ӄэйвэ высотное, — мэрынрэ, наӄам вэтгычемгъовты иквъи ытлён, — Вай ӈутку ынӈин гэкэлилин.
Ӄэтэв вай Нутэӈэвытынэ ӄамэтванвы э’йӈэвнинэт.
Ымыльэты ройыръын чевтычайпавъёлгык гыролмакы вакъогъат, эккэтэ рилӄунэӈэт нагтонат.
Ытлыгыт тэленъепкинэмил эрилӄунэӈкэ ныӄамэтваӄэнат, ынкъам Гэмалӄотына ӄонпы тэнӈу нинэлгыӄинэт ынӄэнат ӄамэтванаӈат.
Вай-ым ымы игыр, ыныкит ынан льунин Унпэӈэрынэ аткэвма горгыпъё эръэтъул, эрэтыльын ӄамачыковты, ынпыначгын коргавтанӈавэты иквъи:
Вэлер янор нъэгъюлетын.
Вачаӄ Унпэӈэрынэ ӄынур вай лёӈвалёма рыннин.
Ынан нунтымъэв пынлёнэн:
Ы’мто, миӈкы ӄэргычьын мынтэйкын?
Ӄынпааквын аны ынӄэн тывык.
Ӄырым яраӈы ӄынэквын.
Э’тки вусӄымчыку тъэнӄэркын нымытвак.
Ынкы лыгэн чинит чимгъугйит ӄынымытва.
Ӈутку-ым гым этынвэгым.
Вэнлыги-ым вай э’тйиквъэт.
Ёорэлёна аны колё ынинэльын ейвэчу нинэлгыӄин.
Мачвэчеты гэтама ытлыгын, ытлён иквъи:
Наӄам вай правлениельо итыркын!
Ыныкит Унпэӈэр рантоа, гым ынык рээн трэквэтгъэ.
Вай ынпычьэ ытлыгын э’ӄу лыӈыркынин, лымӈэ-ым ӈинычьын рыгъюлевнин?
Ытлён этчывъентогъэ ынкъам мачонтымыӈ иквъи:
Лыгэнитык аны рэӄыркын, Унпэӈэр.
Вай гынан лыги.
Ыннэн патгыргын ёрок тайкыёлӄыл, ӄол-ым — ярак.
Миӈкыри-ым льэлеӈкы ратваа?
Чьачаӈанма рэӄитывъиэ.
Миӈкъым ынӄэн лыгэрак ӄэргычьыт нытэйкыӄинэт?
Ратомга тэнӈу нэрэлгыгыт!
Ӈан Атыкын экык — студент, вачаӄ ванэван тымӈэлыгэрак нымытвак нычирмыӈэтын.
Аӄэргычьыка нытваӄэн.
Ыныкит ӄонпы ӈутку нъанымытван, вэтыӄун ченэтрак ӄэргычьын нъайпаннэн.
О’равэтльан ӄырымэн пипиӄылгын: ӄырым восӄырачыко атчытвальылӄыл.
А?
Ӄикви, Унпэӈэр!
Нам авъеткынка варкын?
Гэмалӄот эймэвысӄычетгъи ӄэргычьэты.
Ёорэлё рыпэт выенток паагъэ: вай ыныкит ытлыгэ раткыялгыгнэн ӄэргычьын — лыгэн ынкы ымы тайкыёлӄыл ӄэргычьын рэчимиръэтръуэ.
Ынръам ытлыгын люур иквъи:
Мачгынан.
Ӄытэйкыгын.
Ынӄо ытлён нэмэ торвыӈысӄэквъэ.
Нутэӈэвытынэ румкэвнинэт чайкойӈыт.
Таӈвалёмыӈ ӈаргын тагъенчальын ынпыначгын, таӈвалёмыӈ кытоттык гатгаткольын.
Энмэч вай гивиӈит пэтле рэнъэлгъэ Гэмалӄот колхозык правленияльо льотагнэпы.
Правлениета ытлён колхозкэмэттъык завхозо итыйгу рыннин.
Колхозкэн председатель Вамче ынкы иквъи:
Моргынан гыт, Гэмалӄот нымэльэв лыги.
Моргынан эпэгчиӈэткэ мэчынкы гыныкы ынӄэн мигчир мытрэйылгыт.
Вай-ым ымколхозыльэн гаймычьын — колхозвагыргыкэн колё яагты вальын.
Ытръэч гыёльоравэтльагты, гыепыткъоравэтльагты гыепынвы танйылыӈ.
Гэмалӄот вэтгыры вагъэ.
Янор вай Гэмалӄот нымачайылгавӄэн: люрэӄ аны а’ткэвма ратва.
Ӄэтэв колхозкэн счетовод Рочгыӈа.
Ыныкит Арочгыӈака, Гэмалӄот тэленъеп а’ткэвма нъатван.
Ӄэтэв-ым гытамыльа Рочгыӈана ымыльо колхозкэн имыръэнутэт гаймычьыт гарылгыленат, ымыльо ынан гэкэлилинэт кэлитъулык.
Анъым гаймычьын ынӈин мыкэльын, рыпэт ымы тэлеӈ нымэтынва ынӈин мыкэльын ванэван нычимгъунин.
Эмнуӈкы мэйӈыӈэлвыл; увэрачыко мэчынкы мыкэльын тэкичгын; аӈӄачормык нъомрыоккататваӄэнат ӄэйъытвыт; рэпалгыналгыльыт лыгъитвыт эквыытынэнатрэтъёлгыткынык; колхозтамэнӈырак механикык Кэльэвйинэ о’птытъарачгыта ӄэлпэртылячьыт.
Ымыльэты гаймычьын аӄарылгыӈ!
Аны майӈыгаймычьын гыйипыркынин Гэмалӄотына, аны колё гаймычьыльын колхоз Эргыръон!
Колхозыльа-ым а’мын ӄэглынангэт Гэмалӄот нэльуэн.
Ынан ымыльо мигчир нымэльэв рыляӈӈонэн.
Ы’ттъыёл ынӄэн тылечьыткульэ нэлгэлгъэн: тылечьымытӄэ тэнмычьыгъет пынрыӈӈонэнат.
Ынпыначга рай мэӈӄо валёмнэн, миӈкэмил мыкэльын мытӄымыт нэнаяаӄэн тылечьэ ыннанкилометрык, ынӄоры ымыльорык тылечьыткульэ ыныкы тывъёлӄыл, рэӄык наяагъан гамгалитр.
Пэтле лым вай турыльын ӄол чимгъунин:
С.
ымыльо гынниӈӈыттыльыт ивнинэт, иӈӄун ыргынан ы’нынпэлӄынтэвыркынэт чекот.
Янор-ым ӄутти тылечьыткульыт ынкъам гынниӈӈыттыльыт чит ӈынваӈэръогъат, рыпэт чит председатель Вамчена а’тъевыӈогъат.
Ынӄоры-ым наӄам валёмгъат ынкъам пытӄылым майыӈкы Гэмалӄот очо налгыӈӈогъан.
Аны-ым тэлеӈкинэтэ аӄанымытвальа Гэмалӄотына колё торвагыргын ы’лгу нинэлгыӄин.
Ытлён ӄонпы нымигчирэтӄин, ныӄитпыльэтӄин, иӈӄун ымыльо колхозкэн кимиттъыт гытамэты нытваркынат, лыгэн вай чинит чимгъутэ нинъэйӈэчьивыӄинэт ӄытлеянвыт.
Гэмалӄотына ымыльо турыльын ванэван э’нӄу нылгынин.
Вынэ-ым ы’твыткульэ, тылячьыытвыткынык кэвыльэ, ванэван ӄэглынангэт тылечьын гытамо ы’нылгын.
Ыныкит ытри, ӄынур ӈан Гэмалӄот еп а’ачеко вама, кэгрилти мотлытъыръотагнэты, рочавкыёлгытагнэты нъатэвыльатыркынат, ынкы ыргынан нэнъылгэлын тылечьын, гытамо нэнъылгыркын.
Ынкъам вай ымы турыльыт милгэрти.
Ыныкит ӈэнъянва чинит, ванэван валёма ынпыначгык пыӈылтэлгыпы, ипэ-ым чинитувикитэ, майӈыкэнойпы чинит увикик, лыги нэнъылгын миӈкырилы рэмкын тэленъеп ныгынниӈӈыттыӄин!
Ынкы вай ӄырым нъэӄытличьэтыркынэт милгэрчеритвыткук, мытӄэ энаркэлек милгэр.
Тылечьыт, турмилгэрти — ынӄэнат вынэ колё яаёлӄылтэ.
Анъым вай нымкыӄин турыльын пыкирыркын лыгъоравэтльанымык!
Вай рыпэт ымы кино.
Аны Гэмалӄотына тэӈу нинэлгыӄин кино ынкъам эмӄыныпкирык кинольын нымык, ытлён ӄымэк вай Ёорэлёмэл ныкачьаравӄэн.
Эченур-ым, иӈӄун микынэ эвнэльукэ нынтынин.
Оттырат, Гэмалӄотына чимгъугйит, нэмыӄэй нымэлӄинэт.
Ӄэглынангэт, оттыран лыгэрак майыӈкы чама эргыӈ вальын.
Ымы-ым вай омыӈ, пытӄылым ыныкит панрэквыргыт тэӈэйпык витъэ.
Калеткоран нымнымык колё яагты вальын, вай-ым калеткорано итыльылӄыл вэтыӄун оттыран, ванэван лыгэран.
Ымы вай колхозкэн правление оттырак кавыӈ нытваӄэн.
Ынръам-ым нымытванвы оттырагты ялгытыльыт Гэмалӄотына йъарантатыльо нинэлгыӄинэт.
Вай мургин нутэнут уйӈэ умкыкыльин, ымыльо тараӈык яаёлӄылтэ парохода ыяайпы нырэтӄинэт.
Аны-ым колё нымэйӈывилевӄин гэмгэуттуут.
Иам-ым ымы лыгэрачыко анымытвака?
Вай рэрэъэ — янор чоттагнэты.
Ӈутку пэнъёлгын, ӈутку, ранмынолгык эмыръаёчгыт уттэмыгэт.
Ӈотӄоры ёрочыковты танраӈ.
Рэлку ээкэт нынлетӄинэт, рэлкун нынӄэргавӄэн, ныномавӄэн.
Аны вай талянъяптагнэпы лыгъоравэтльат лыгэрак нымытваркыт, игыр-ым ынръам ӄутти оттырагты тагъяӈыӈогъат.
йъарантатыльо нинэлгыӄинэт.
Вай мургин нутэнут уйӈэ умкыкыльин, ымыльо тараӈык яаёлӄылтэ парохода ыяайпы нырэтӄинэт.
Аны-ым колё нымэйӈывилевӄин гэмгэуттуут.
Иам-ым ымы лыгэрачыко анымытвака?
Вай рэрэъэ — янор чоттагнэты.
Ӈутку пэнъёлгын, ӈутку, ранмынолгык эмыръаёчгыт уттэмыгэт.
Ӈотӄоры ёрочыковты танраӈ.
Рэлку ээкэт нынлетӄинэт, рэлкун нынӄэргавӄэн, ныномавӄэн.
Аны вай талянъяптагнэпы лыгъоравэтльат лыгэрак нымытваркыт, игыр-ым ынръам ӄутти оттырагты тагъяӈыӈогъат.
Ӄутырык-ым лыгэрат имыръэкимиттъэ найыръатыӈонат.
Ымы вай йылӄыёлгыт.
Миргыт, ытлыгыт айылӄыёлгыка нынымытваӄэнат.
Аны вай ныгтыӄэн ынпыначго вама алваӈ чемгъоӈӈок, алваӈ рытчык ымыльо гыролмакы вальын.
Ынӈэ вай ымыльо нымэльэв нымытваркыт: ванэван ныгытъэтынэт, гаймычьыльыт.
Раӄэты лым тэгъеӈыркыт о’равэтльат?
Ынпыначгын алваӈ рачемгъоӈыӈогъэ.
Ынан нылгинымэльэв гитэйвынин гатгаткоё ӈынӈылӄыл, ынӄо ӈирэӄэв рымэгчеравыӈонэн.
Ынан нэмэ типъэйӈэтэ тывыӈонэн, миӈкыри ратаӈпэраа тэнкэвӈыплыткук оргоор.
Ынръам вай ӄэлелвын унтымэвкыльин.
Нэмэ вай чимгъуу нинэлгыӄин ымыльо гыролмакы эӄылпэ алваӈ нъэлыльын.
Ынпыначгын рэмыннуӈгъи: ынан кэтъонэн, миӈкыри ынык ярак нъэлгъи йылӄыёлгын.
Ӄэлюӄ-ым миӈкыри, вай эккэт вэнлыги лымалё лыӈыркынинэт.
Унпэӈэрынэ рэннин йылӄыёлгын полярныстанцияйпы.
Рай мэкгыпы куннин, лымэвыр рай микынэ акватыӈок Онпаӈарына йылнин.
Йылӄыёлгын ныпэтыӄэн, ӄэптикинэт кувлюкычьыӄэгти онмыёлгыльыт, вачаӄ вэнлыги никеле ныкоргыӄэлпэратӄэнат.
Ы’ттыёл ныкитэ йылӄыёлга ымыльо тэнлюӈынйылӄэвэ рыннинэт.
Ынкаткынык атчьатгъат Унпэӈэр ытри Ёорэлё.
Экэвкитэ ытри ныкамаграръоӄэнат, ынкъам аны рэлкун пылвынтыӄаӄъата ныйыръэтӄин.
Ӄынвэр вай ытлыгын ӄутгъи, авъеткынка тиӈунин йылӄыёлгыткынгыпы ӈинчьэн экык ынкъам чит энмэч пириркынин ынпычьын, ынръам Унпэӈэр чинит вирисӄычетгъи ынкъам винрэннин ытлыгын йыток мэркычгыргыйылӄыёлгын чоттагнэты.
Ынӄоры эккэт пэнинэмил айколятгъат нотайкочаткынык, нэлгэ иниргиӈэтгъэт ынкъам йылӄэтгъэт.
чоттагнэты.
Ынӄоры эккэт пэнинэмил айколятгъат нотайкочаткынык, нэлгэ иниргиӈэтгъэт ынкъам йылӄэтгъэт.
Ынръам вай эргатык йылӄыёлгын нэмэ рэлку ганатвылен.
Ӄымэк чывипыт ы’лёӈэт Унпэӈэр ытри Ёорэлё нэнмигчирэвъюугъэн: нычеритвыӄин, нымытӄэнаркэлеӄэн.
Ынкатагнэпы йылӄыёлгын нунтымъэв нытваӄэн, инэныгъевкыльин.
Ынӄоры Унпэӈэрынэ тэйкынин пылвынтэн ӈылынтоолгын, иӈӄун ӈылгыл пэнъёлгэпы ӈаргыновты нынторкын, эвнумэкэткэ рэтэмгиӈкы чоттагнык нитыркын.
Лымӈэ-ым кытэӄэй вак ынан рэннин стол — ӄырымэн ӄамэтваёлго йъэнкы вакъотвак таӈылгыӈ вальын, аны-ым ӈан ӄымэк Ёорэлёна рэчтагнэты иквэльын.
Стол аны мэткиит найпатын: тынупыткульык рэпалгынотайкочаткынык наркычыткольатӄэн.
Наӄам-ым Ёорэлё иквъи, энмэн ӈан урокыт тайкынвы ынык вальылӄыл янравакаӈын ынкъам ӈот нотайкочаткынык калеткома аӄагъёлятыӈ тэӈкэлиткук.
Ынӈин иквъи нэмыӄэй Всеволод Ильич — калеткоракэн математикакэн учитель, ыннаны Гэмалӄонмэл ынпэльын, чама ынин тэнтумгытум.
Унпэӈэр ытри Ёорэлё гурэлвэтиӈэтлинэт столык гыролмакы — эвычайпы рэпалгытъолтэ ныйпатӄэнат, нынвэтгысӄавӄэн нотайкоч, ынкъам ӄынвэр-ым стол ӈырангытката о’мрылӄотгъэ.
Гэмалӄот ӄымэк нытэнӈыткуӄин гэтама гыргол вакъосӄыёлгыткынык кэлиткульын Ёорэлё.
Ӄынур пчеӄалгын оттыткынык, нытэнӈыткуӄин ынпыначгын.
Наӄам Ёорэлё нивӄин, энмэн ытлён мэчынкы кавэты нытваӄэн.
Ок, а’мын вай э’нӄэтыркыт ӈэнъянвыт пэтывагыргымэл нымытвак!
Вынэ-ым ымы Гэмалӄот ӄырым пэтывагыргык нъаратыркын.
Ынан ӈэнъянвык таӈыӈ лыги нитчыӄин гытъатпэтывагыргын.
Вынэ-ым вэнлыги вай ӈирэӄӄликкин мынгыткэн парол гивильын о’равэтльан чамъам эӄылпэ рэкэквъэ торнымытвагыргэты, вай вэнлыги ымыӈ ӄэйвэ таӈыӈ вальэты.
Вай-ым варкыт ӄутти ръэнутэт, ымы ӄунэче гитэк танчечавыӈ вальыт.
Чичевык нутгыӄин, кэвык-ым ныӄивръив вынэ чамъам.
Янор йылӄыёлгын ралковты нанатвыгъан, ынӄо пэнъёлгын ӈылынтоолгык нэтэйкыгъэн, стол нанатвыгъан.
Игыр-ым ӄэргычьын нэрэтэйкыӈыркын.
Вай патгыргын ярак ратвагъа.
А’мын, вай наӄам Унпэӈэрынэ ӄырым чинитиръын нъынэвнин!
Ӄоныръым ынӄэн чекалваӈ вальын!
Ӄырым патгыргын нытван, ынкы ӄэргычьын ратвагъа.
Пагчеӈгыргын ынӈатал, миӈкыри рай нарайпанӈын?
Ипэ-ым вай вэнратъёлӄылтэ, чамъам чинит ыргынан нэрэтэйкыӈын ынӄэн.
Кита мачынан ы’нрэтэйкыӈын.
Ынӄэн ӄырым мэӈин нивын, энмэн вай Гэмалӄотына гэвинрэтлинэт юргырэӄыльыт эккэт.
А’мын-ым еп гэвэты, рэӄын ривӈыт ратомгыт.
Вынэ вэчьым тэнӈу нэрэлгымык.
Пытӄылым ынпыначга — Атыкына, Мэмылына, Амтынына.
Мачынан-ым, ыныкит амынпыначга!
Ымы вай Вамче — колхозкэн председатель — лыгэн лыгэрак нынымытваӄэн, ванэван нытаӄэргычьыӈын.
Вэчьым ратомга!
Гэмалӄот ейвэчу нэрэлгыӈын.
Вынэ аны анӈэнайпыка.
Ымы мэчынкы гаӄэргычьыма тагнымытваӈ.
Амынӄэната ынӈээкык анӈэно элгыкэ!
Мури нэмыӄэй гэнэнэмури — нэмыӄэй ыргынан мури ванэван очо ы’нылгымык.
Лыгэн вай рэръэӈыркыт, эвыр ынӈин итыркыт.
Гынин-ым Унпэӈэр тэӈгынниӈӈыттыльын.
Ынин бригада колхозык янотыльо итыркын.
Ынӈин вальа эккэтэ таӈкоргычьатыӈ.
Танчемгъогырга рунтымэвнин Гэмалӄот.
А’мын-ым ӄэглынангэт ытри ивыркыт, — эмӄэлелвынэ нивӄин ынпыначгын, ӄынур вай ратомга ытлён энмэч ныпчеӈиӄин.
Вай-ым энмэч ӈирэӄэв ӈынӈылӄыл гатгаткоплытконэн.
Гэмалӄотына рытрилнин, йытонэн проткоочгын ынкъам тъатыёнэн койӈыӄай.
Аны ӈот авынтагъяӈэты эӄылпэ таӄэргычьыӈык, Ёорэлё вэнлыги эргаттагнэты а’тчагъэ.
Агагчавка, ивнин ытлён ынинэльэ, вэнлыги аӄэргычьоттыка чамъам мытрэтэйкыӈын ӄэргычьын.
Ӄэлюӄ-ым.
Ыннэн ӄэргычьын ёрок мытрайпанӈын, ӄол-ым чоттагныӈӄач.
Оттырак нэмыӄэй ӄэргычьыт ӈэранпытвакы нытэйкыӄинэт.
Ӄэйвэ гынан лыги рэӄэ Кабицкийына нинэчвиӄин ӄэргычьын?
Вэгэ!
Гымнан чинит гэльулин.
Эмӄэлелвынэ-ым ӄынур вай нинэгитэӄин: ыныкит гитэк ээчгэпы ӄэргычьычвэльын, ӄэглынангэт ӄынур вай метырнолгата нывэгылкуткуӄинэт.
Кабицкийына вай тэминӈинэӈ нинэнрыӄин.
Ныппылюӄинэӄэй эрвывыквыльыӄай тэминӈинэӈӄэй.
Алмазо нылгыӄин.
Вай-ым эргатык рэльуӈын.
Эргатык-ым Ёорэлё ытри калеткоракэн пэнъёлгынъёльын Кабицкий чеэкэй етгъэт калеткорайпы.
Ыргынан нэрэтынэт ӈирэӄ ӄэргычьоттыт, оттыметр ынкъам ковлёкы вальын замазкатъол, ынӈатал-ым чачаткэльын ынкъам чама таӈъаратка рылгэ таӈкэлетыӈ!
Вынэ Ёорэлёна гынмыеп замазкатъол нъагнаннэн, эмрэтэйкыӈэ умӄы, ыныкит вай ӄолемайӈымэгчерэты ынӄэн замазка яаёлӄылё иткэ нъитын.
Унпэӈэр энмэч ярак нытваӄэн.
Ыргынан налӄырэрыӈогъан ӄэргычьывакаӈын.
Мэчӄлигче ыргынан нынтымлятӄэн ӄол ӄэргычьоттоот лымынкы ёрок вакаӈынвык.
Вынэ а’ткэвма нытваӄэн: ёроранмыт каӈэгты вальыт.
Ок амын вай ынӄэн, ельой, моргынан люӈчимгъутэ мытынтыэн, — рыгыткома четлёвалӄылыргын иквъи Кабицкий.
Ытлён эмгынун ёрок айколяткынык вакъогъэ ынкъам чемгъоӈӈогъэ.
Ёорэлёна гэтаӈӈонэн ытлён ынкъам кэтъонэнат Тургеневын пыӈылтэлкэн руссильыт крестьянтэ.
Ынӄэн Тургеневым калеё книгаӄай ыныкы гэйытлин учителя Эйӈэсынэ еп ӄытур, миӈкыри ӄун Ёорэлёна нымэльэв гэплыткулин ӈыроӄав класс.
Учитель нивӄин, энмэн вай игыркинэт руссильыт крестьянтэ алваӈ вальыт.
Ынръам-ым вай школакэнак пэнъёлгынъёльык Кабицкийына, Ёорэлёна рай ӄынур ӄутти Тургеневын крестьянтэ нинэлкылӄинэт.
Аны ӈинӄэе нинэлгирэльуӈӄинэт ынӄэнат энэчгытэты вальыт о’равэтльат, тэӄырэвытрыӈык гыютльэт.
Вай ванэван милгэрэ, ванэван гынниӈӈытэ тэйӈэтыркыт, вай-ым ыргынан тэйӈэт нотасӄэпы нэнтыӈэвыркын!
Ыныкит вай титэ ытлён рэквэтгъэ танӈынотагты, ытлён вэтыӄун тыӈачьынтыӈавванвэты рэлӄытгъэ.
Ынан нэнакалевэтгавӄэн, энмэн Тургеневына тывъёта Герасимына тыляма тыӈачьынтыӈавлыко нинэлгэлӄин тыӈаплыткоӄравытрыткэн.
Ынкъам вай ӄынур ымы Ёорэлёна нинэлгэлӄин ынӄэн тыкэн, ӄынур вай ымы ынан лыги ӄыравытрылӄылыткэн.
Ванэван Ёорэлё ниничгытэтын техникагты, ипэ вай ынан ӄонпы чимгъуу нинэлгыӄин, миӈкыри вай о’равэтльата тэйӈэтык нэнаяаӄэн нутэсӄын.
Кабицкийына, Ёорэлёна рай ӄынур ӄутти Тургеневын крестьянтэ нинэлкылӄинэт.
Аны ӈинӄэе нинэлгирэльуӈӄинэт ынӄэнат энэчгытэты вальыт о’равэтльат, тэӄырэвытрыӈык гыютльэт.
Вай ванэван милгэрэ, ванэван гынниӈӈытэ тэйӈэтыркыт, вай-ым ыргынан тэйӈэт нотасӄэпы нэнтыӈэвыркын!
Ыныкит вай титэ ытлён рэквэтгъэ танӈынотагты, ытлён вэтыӄун тыӈачьынтыӈавванвэты рэлӄытгъэ.
Ынан нэнакалевэтгавӄэн, энмэн Тургеневына тывъёта Герасимына тыляма тыӈачьынтыӈавлыко нинэлгэлӄин тыӈаплыткоӄравытрыткэн.
Ынкъам вай ӄынур ымы Ёорэлёна нинэлгэлӄин ынӄэн тыкэн, ӄынур вай ымы ынан лыги ӄыравытрылӄылыткэн.
Ванэван Ёорэлё ниничгытэтын техникагты, ипэ вай ынан ӄонпы чимгъуу нинэлгыӄин, миӈкыри вай о’равэтльата тэйӈэтык нэнаяаӄэн нутэсӄын.
Ёорэлёна энмэч нымкыче пыӈылтэлыйго нинэнтыӄин Кабицкий,      вачаӄ-ым ынӄэйына ымы ръэнут а’ӄатвыӈ.
Руссильын поляк Стефан Кабицкий еп ӈиныльу рай ӄынур кыкватвъай анӈэнкытыйга ганлыплятлен Сибирык нэкъаяӈӄачагты.
Янор чит ынан гэлӄырирлин вагыргын манэпылвынтырэрынвык, ынӄо элгарӈыттыльо гитлин, омкыеквэ гамэлгарма нычейвыткуӄин.
Ӄол итгъи Анюйярмаркагты ӄытгъи, льунин ынкы ӄол лыгъоравэтльаӈавысӄат, матанэн, нымытваӈӈоэ Лыгъоравэтльанотак.
Вай ӈутку ымы ынпэквъи.
Ытлён киткит тэплеӈӈык ныгъюлӄин, тараӈык ынкъам лымӈэ вай рэӄык, вачаӄ ӄыравытрылӄылынӈаквыргын ынан Ёорэлёмэл лыги.
Люрэӄ-ым ымы а’ӄаӈ.
Гитэплыткук Кабицкий, Ёорэлё чемгъотвагты ыныкы, аӄочеткынка вальэты иквъи:
Мэй, Степан.
Мэй, Степан!
Ӄэйвэ алмаз рылейвыгъэн?
Евъев, аны ӈинӄэйӄэй, инэнкимэвкэ.
Вай, тумгот, ӄэргычьын ӄымтэк мынтэйкын.
Эвыр ынкы йичьэмиттумгыт чичеквъэт — а’м, ынӄэн ӄэглынангэт.
Ёрокэн ӄымтэн вэтгыры вальын.
Кабицкий ӄотычгатгъэ, ӄымэк левтэ рыйинин ӄымтэн.
Ынан рыгымляннэн ӄымтагты ӄэргычьоттот.
Ынӄоры школамэлӄая тэнмычьыкаленэн ӄэргычьылӄылен патгыргывакаӈын.
Мигчир ӄитпэквъи.
Унпэӈэр ӄутгъи вакъосӄыёлгыткынэты ынкъам ӄымтэк тайкыӈӈонэн патгыргын.
Кабицкийына чоттагнык нинэчвиӄин ӄэргычьын, нынанъомравӄэн замазката ӄэргычьоттык.
Ёорэлё-ым ныкытгынтатыльатӄэн лымынкырилы, выёльо нитӄин — тэминӈинэӈэт нинэйылӄинэт.
Чоттагнык ынан нэнатвыӄэн Кабицкийына ынкъам ытльагты Унпэӈэрын тайкыё; ынаальэты-ым пэлӄынтэтык нэнатвыӄэн, рай миӈкыри нымигчирэтӄин Кабицкий.
Лыгэн нылгиӄитпыльэтӄин ытлён апаӈъэвӈытока.
ӄотычгатгъэ, ӄымэк левтэ рыйинин ӄымтэн.
Ынан рыгымляннэн ӄымтагты ӄэргычьоттот.
Ынӄоры школамэлӄая тэнмычьыкаленэн ӄэргычьылӄылен патгыргывакаӈын.
Мигчир ӄитпэквъи.
Унпэӈэр ӄутгъи вакъосӄыёлгыткынэты ынкъам ӄымтэк тайкыӈӈонэн патгыргын.
Кабицкийына чоттагнык нинэчвиӄин ӄэргычьын, нынанъомравӄэн замазката ӄэргычьоттык.
Ёорэлё-ым ныкытгынтатыльатӄэн лымынкырилы, выёльо нитӄин — тэминӈинэӈэт нинэйылӄинэт.
Чоттагнык ынан нэнатвыӄэн Кабицкийына ынкъам ытльагты Унпэӈэрын тайкыё; ынаальэты-ым пэлӄынтэтык нэнатвыӄэн, рай миӈкыри нымигчирэтӄин Кабицкий.
Лыгэн нылгиӄитпыльэтӄин ытлён апаӈъэвӈытока.
Гэмалӄот кэливытгыр вай гачвэптыма галяк мэгчерагынвэпы рагтыгъэ.
Энмэч ымыльо гэплыткулин.
Ытлён нэнъатчаӄэн тумгэ — ынпыльэ учителя Всеволод Ильичынэ.
Нутэӈэвытынэ нэнанчайпаватӄэн учитель гакавкавпанма.
Ынӄэнат кавкавпаттэ гапатленат мэмылмытӄык.
Всеволод Ильичынэ аны тэӈу нинэлгыӄинэт ынӄэнат кавкавпаттэ, лымӈэ-ым вай Нутэӈэвытынэ нылгэнычачьав нэнапатӄэнат.
Унпэӈэр ытри Всеволод Ильич нывэтгавӄэнат.
Ыргынан ымнотакэн вагыргын нытвыӄэн.
Учитель нымынгынэлёльатӄэн.
Ӄачакэната мынга ынан нинэнрыӄин кавкавпат, ӄачакэната-ым ӄол нинэнтыӄинэт эвилюкитинлылет нинэгтыӄинэт, вачаӄ ынӄоры нэмэ нэнайпатӄэнат еӄаткынык.
Ёорэлё вайманатэты авъеткынка нытваӄэн.
Ытлён рыпэт аӄалкылыӈ нынъэлӄин, ыныкит ныетӄин учитель.
Вытку ӄэтыӈоръок, Ёорэлё Всеволод Ильичынэ рэрэгъючечӈыгъэ.
Всеволод Ильич амынпыклассык нинэныгйивэтӄин.
Ынпыклассык кэлиткульыт нивӄинэт, энмэн математикакэн инэныгйивэтыльын нылгинывичыӄин.
Ынӄэната вай, ӄэйвитык Гэмалӄотына ярак ытлён нылгинунтымъэв нытваӄэн, вэнлыги Ёорэлё нымачлеӈкамаграӄэн.
Ӄол нитӄин нэмыӄэй ныравэтгавӈыӄэн майӈыянвык рээн, йыкыргын нинэнвэнтэтӄин ынкъам эвыр ынкы рэӄын ивкэ, нинэйпыӄин чама ӈот нылгэчелгыльовӄэн вэлётагнэты.
Ӄэтэв вай, ванэван микынэ ынӄэн ныльунин.
Всеволод Ильич ытри Гэмалӄот тэленъеп нытумгыльэтӄинэт.
Ӄоо вай аӄатвыӈ ипэ иам ытри тумгу нъэлгъэт.
Вачаӄ-ым ыныкит эльувылгыткукэ ытри норатваӄэнат, ынръам вай нэмӈолыӈоӄэнат.
Наӄам вэтгаво тэӈимыръэнут нылгыӄин, мыкыӈ-ым авъеткынка нытваӄэнат.
Лыгэн ынӈин чеэкэй нывакъотваӄэнат, нытааӄоӄэнат, ытръэч кытӄонача нывэтгавӄэнат.
Вачаӄ вэнлыги ныпаӈъэвӈытоӄэнат.
Вай ынӈин нэквэтӄинэт, ӄынур ӈот ӄонпы ыргынан рай ръэнут лыгэтаӈычьыгыргын вэтгаво гэлгылин ынкъам чеэкэй рай ръэнут ганръачӈытовлен.
Рэсӄивык, Гэмалӄотына мынгаймэннэн рэмкыльын ынкъам столык ӄача вакъогъэ.
Титэ рэквэтгъэ?
Субботак.
Понедельникык энмэч Въэӈык трэпкиргъэ.
Ынӄоры-ым риӈэнэӈэтэ.
Всеволод Ильич паӈъэвӈытонвы Крымкэна санаториягты нынӈивыӄин.
Аны колё ораръэт раяагнэн Лыгъоравэтльанотайпы Крымтагнэты!
Мачмыӈапчегты Гэмалӄотына ивнин:
Аны, Севалот, палӄынтатръэт антыяатка.
Ӄымэл-ым вай крымтэрка нараномаквыт ынкъам вай пэлӄынтэтык ръэнӄэтгъэ:
Вынэ ӄырым,— тэнӈыткугъи Всеволод Ильич.
Вай ӈутку ӈаргынэн нытэӈӄин, наройвыӄэн.
Вай ӈутку тэнъеп мэӈин гытлёта эвъикэ.
Ёорэлёна нэналгэрагтоӈӄэн калеёчгычыкойпы нутэкэликэл, ынкы нинэрэльуӈӄин Крымтапӄаеквэн, вай нъатвынэн виноградынтыӈаквыргын.
Ынан нэмэ чит рывэнтэннин йыкыр-гын, ӄынур мэмлычыкойпы йытоо ыннээн ынкъам нэмэ, ӄынур ынӄэн ыннээн, таӈаӄочеткынка эйпынин йыкыргын.
Ы’мто, гынин тайкыё, Унпэӈэр?
Лыгэн ымыльо эккэргин тайкыё тэӈыльу нинэлгыӄин.
Вай ымы вэчьым гымнин койӈын наратаӈылынтоолгыгӈын.
Ӄэйвэ?
Вай ривӈыт.
Энмэн, иӈӄун рэлку авнанлынтока нитыркын.
Ильичынэ, кыпчытковты пэнъёлгык гыргоча йыпатытвальын пылвынтынлынтоолгын.
Лыгэн ымыльо эккэргин тайкыё тэӈыльу нинэлгыӄин.
Вай ымы вэчьым гымнин койӈын наратаӈылынтоолгыгӈын.
Ӄэйвэ?
Вай ривӈыт.
Энмэн, иӈӄун рэлку авнанлынтока нитыркын.
Ынан гитэсӄыченнин ӄъавал: ынкы чит инъэ ӄэргычьын нытваӄэн ынӄоры-ым иквъи:
Вай аны, Севалот ыргынан лым нэчимгъун ӄэргычьын тэйкык.
Лыгэрак ӄэргычьын нэрэтэйкыӈыркын.
Ынӈатал таӈычьыгыргын нэчимгъуэн!
Ынӈин ивыплыткук аны лыгэчелгыльоквъэ ынкъам лыгэӄылпэ, ӄынур мэмыл ванвычыковты, рэсӄычетгъи ралковты.
Ытръэч эплегкикыет вытрэтысӄычетгъэт.
Аны вай ынӄэн колё пагчеӈгыргын!
Ӈан торанымытваркын Чукоткак, вачаӄ ӄэргычьыльыт лыгэрат ванэван ымы мывалёмынат.
Ынан рырыткунинэт кыелпынитти, пычегтывагъэ ынкъам Ёорэлёна рээн рэгъи ралковты.
Чоттагнык ымыльо авъеткынка ныпалёмтэлӄэнат.
Кытэӄэй ралкойпы таӈаӄочеткынка, рыпэт вай Унпэӈэр мачкапчачаквъэ.
Кэтэм ынкы ӄолентогъэ Всеволод Ильич:
Э’ми ынръам ынӄэн мэркычгыргыт тинлылет?
Кита ӄылӄырир ӈутку Ёорэлёй.
Вай рама тынэрэтынэт.
Ы’мто?
А’мын вэлынкыӄунэйгыт.
Кытэӄэй вак, таӈалваӈ ӄолентогъэ Всеволод Ильич:
Ынӈатал-ым йыӄӄай-ым!
Лыгэн ӄун вай!
Кабицкий винрэтгъи?
Ынӈатал вэлынкыӄун Степан Андреевич.
Ынӈатал-ым нытэӈтури!
Унпэӈэр капчачатык паагъэ.
Ынан коргэты гитэнин ытлыгын.
Вачаӄ-ым ынпыначга нинэлгигитэйвыӄин рымъянвыкэн пэтычыӈатгыргын ынкъам таӈванэван ныгитэнин экык.
Учитель ӈытогъэ чоттагнэты, йымнэнат плекыт ынкъам нэмэ таӈычьатэты иквъи:
Ынӈатал-ым нытэӈӄин тэйкыткы, тумгот!
Амын-ым, Гэмалӄот вай гыт игыр ӄэргычьыльэгыт — игыр-ым ытръэч тъэркин тайкыёлӄыл: танӈыпэнъёлгын тайкыёлӄыл, рэнмыт, уттыӄымтэн.
Ынкъам вай таӈоттыран ратвагъа.
Вынэ ынӄэн еп ыяа, — матэватэты иквъи Гэмалӄот.
Ӄэйвэ-ым ӄэглынангэт ыяа?
Вамчена, рай Эйӈэс ивнин, энмэн вай морыкы мытлыӈэн оттырат нэрэрэнӈынэт.
Энмэн рай калепыӈыл гэпкитлин.
Ыннэн оттыран калеткорагты, учителеты, ӈыраӄ-ым колхозыльэты.
Ӄэглынангэт?
Ӄэглынангэт, Севалот, ӄэглынангэт.
Ымыльэты ройыръын — Нутэӈэвыт, Унпэӈ эр ынкъам ымы винвэӄэй у’рэвыльын Ёорэлё — таӈымыльо таӈычьатэты вэтгавыльэты ныпалёмтэлӄэнат.
Вай ынӄэн ванэван ырыкы Гэмалӄотына нытвынэн.
Ӄэйвитык-ым вай колхозык тэленъеп оттырат нытвыӄэнат, ынръам энмэн вай энмэч нэрэтыркынэт, ыргынан ынӄэн тэӈвытку навалёмын.
Ынӄэн ӄэглынангэт, мытлыӈэн оттырат морыкагты нэрэрэнӈынэт, — нивӄин Гэмалӄот.
Вамчена кэлинӈивэт гэпкитлин, правленияма калевэтгавнэн морыкагты.
Ытръэч ынӄэн епэчгин ыяа.
Ӈан-ым Сергей Лазо нынныльэты колхозеты еп пытӄыкытур ӈыроӄ оттырат нэнатватынат.
Э’митри-ым ынӄэнат ярат?
Въэӈык пыкиргъи пароход ынкъам ынкы нывилгъи: навигация пылыткугъи.
Ынӄэнат-ым ярат Въэӈык нэтэйкынэт.
Игыр-ым лазольэты ӄутти ярат нэнатватынат.
Правительствота-ым вай мури имырэӄык нэвинрэтыркынимык.
Ымы вай уттэ налпынрыркынэмык, ымы чинит ривлыркынинэт ынӄэнат уттыт ӈанӄо.
Советкэна властя тэгъеӈу лыӈыркынин, иӈӄун лыгъоравэтльат нымэльэв, ӄультурамэл, лыгэн советъоравэтльамэл нъынымытваркынат.
Ынан элеръук лазовыльык ярат нэрэныпкирэнӈынэт.
ынӄэнат уттыт ӈанӄо.
Советкэна властя тэгъеӈу лыӈыркынин, иӈӄун лыгъоравэтльат нымэльэв, ӄультурамэл, лыгэн советъоравэтльамэл нъынымытваркынат.
Ынан элеръук лазовыльык ярат нэрэныпкирэнӈынэт.
Ырыкы, вэчьым ӄэглынангэт ярат нэрэрэнӈынэт, мури-ым виин мытръатчаа.
Вэчьым-ым ымы рай епэчгин мурык яралӄылтэ уттыт энӈэкэ.
Гэмалӄотына лыгэлнин: эккэт ванэван ныгэргэтынэт ынык вэтгавгыпы ынкъам катам ырыкагты иквъи:
Ытръэч ӈот мури ынӄэнагты оттырагты аӄамычвынатыӈ.
Ынӄэнат оттырат ӄырым правленияльэты, ипэ-ым ынантаӈычьэты колхозыльэты йыльёлӄылтэ.
Ынкы эвыр янотӄъогъэ Нутэӈэвыт:
Ӄаӄа вай!
Мэӈин-ым мурык колхозык Унпэӈэрынэ таӈыӈ мигчирэтыркын?
Мачынан ынкы ӄытлильын Кэӈъири оттырак нынымытваркын!
А’мын вай Гэмалӄот а’ткэвма вагъэ!
Унпэӈэрынэ комсомолбригадак тэленъеп челгылевалытконаӈ нытваӄэн, ытри рыпэт ымы Комсомольская правдак гэкэлилинэт.
Ынръам-ым иам ынӈин ныӄитпъэв Нутэӈэвытынэ оттыран тывыркынэн?
Эты ӈан ытлён нэмыӄэй лыгэрайпы раялгынӈыркын?
Омакатгырга ынӄэн ратвыгнэн.
Лыгэн-ым варата тывыгъет.
Унпэӈэр-ым вынэ еп ныӈинӄин.
Ымы уйӈыльин аройыръыкыльэн.
Аны тумгытум тэнръэчетгъи, ынкъам ынӄэната Всеволод Ильич рэмыннуӈгъи.
Гыт-ым микигыт?
Ӄырымэнайгыт ытлыгэгыт?
Нутэӈэвыт — ытльа, Ёорэлё ытленъюӄэй.
Вай-ым ынӄэн ройыръын.
Лымэвыр вэтыӄун ӈавтыӈыльылӄыл?
Вынэ ынӄэн вэчьым ӄырым нуръэв а’тчаёлӄыл.
Гымнан тэленъеп тыльуркын: миӈкы Тыӈэӈы — ынкы Унпэӈэр, миӈкы Унпэӈэр — ынкы Тыӈэӈы.
Ӄэйвэ ынӈин?
Ымыльо гымнан тытэнльуркын.
Вай эвилюкитинлылетэ.
Аны гыт, Унпэӈэр, ынӈэ игыпэткэ.
Тыӈэӈы тэӈӈэвысӄэт.
Иам игыпэркын?
Гэмалӄот лыгэкоргаквъэ, иӈӄун элвэльин вэтгаво налгыӈӈоан.
Ытлён нычимгъуӄин, энмэн вай чиӄӄырым ытлён оттырата ы’нылпынрын.
Ӄэйвитык-ым ынӈин танчемгоӈ нытваӄэн.
Ытръэч ынӄэн ванэван ныратвыгнэн яральэты.
Вай-ым правленияма таӈамынын энӄэтгъи, иӈӄун тывэк оттырат.
Ок а’мын-ым ынӄэн игыр опопы авнатвыка!
Ыныкит вай наратайвыӈыӈоӈынат оттырат, ивкэ ӈан ытлён авнатвыка ы’нынтыгъэн.
Ытръэч вай ынӄэнагты аӄамычвынатыӈ, вэнлыги Унпэӈэр наратвыӈын.
Ынкы-ым вай правленията наракэтъоӈын э’нӄэтыльын оттыратывак.
Ынкъам ӄэглынангэт наракэтъоӈын!
Иам-ым, ӄэглын, рыялгытавъёлӄыл лыгэрагты эймысӄэтыльын ынпыначгын, ынӈэ вай колхозникымкын тэленъеп тэгъеӈыркыт оттырагты ялгытык?
А’мын вай ёргынпыначгын!
Гыт вай тымӈалголяӄ миӈкы рэвъиэ, эккэт-ым.
Игыр вай гынык курэ лыгэрак рапэлянӈыты
Мачыргынан вэлер ӄэргычьыӄая нувичвэтыркынэтэ
Мачыргынан эвыр вэлер рэръэӈыркыт, ынӈин нитыркынэтэ
Ӄырым мынкимэвыркынэтэ
Вай эвилюкитинлылетэ.
Аны гыт, Унпэӈэр, ынӈэ игыпэткэ.
Тыӈэӈы тэӈӈэвысӄэт.
Иам игыпэркын?
Гэмалӄот лыгэкоргаквъэ, иӈӄун элвэльин вэтгаво налгыӈӈоан.
Ытлён нычимгъуӄин, энмэн вай чиӄӄырым ытлён оттырата ы’нылпынрын.
Ӄэйвитык-ым ынӈин танчемгоӈ нытваӄэн.
Ытръэч ынӄэн ванэван ныратвыгнэн яральэты.
Вай-ым правленияма таӈамынын энӄэтгъи, иӈӄун тывэк оттырат.
Ок а’мын-ым ынӄэн игыр опопы авнатвыка!
Ыныкит вай наратайвыӈыӈоӈынат оттырат, ивкэ ӈан ытлён авнатвыка ы’нынтыгъэн.
Ытръэч вай ынӄэнагты аӄамычвынатыӈ, вэнлыги Унпэӈэр наратвыӈын.
Ынкы-ым вай правленията наракэтъоӈын э’нӄэтыльын оттыратывак.
Ынкъам ӄэглынангэт наракэтъоӈын!
Иам-ым, ӄэглын, рыялгытавъёлӄыл лыгэрагты эймысӄэтыльын ынпыначгын, ынӈэ вай колхозникымкын тэленъеп тэгъеӈыркыт оттырагты ялгытык?
А’мын вай ёргынпыначгын!
Гыт вай тымӈалголяӄ миӈкы рэвъиэ, эккэт-ым.
Игыр вай гынык курэ лыгэрак рапэлянӈыты
Мачыргынан вэлер ӄэргычьыӄая нувичвэтыркынэтэ
Мачыргынан эвыр вэлер рэръэӈыркыт, ынӈин нитыркынэтэ
Ӄырым мынкимэвыркынэтэ
Ынӈин, атвыка чимгъут, Гэмалӄотына нэнапалёмтэлӄэн Всеволод Ильич, танӈавэты нэнамӈылёӄэн Унпэӈэр, ӄэйвэ Тыӈэӈэнэ лыги ынин матальылӄылен вичычимгъун.
Вай ынӈин чемгъовты ытлён йылӄэтгъи эквэтннэӈу рэмкыльын.
Унпэӈэр еп инъэ мэгчерынвэты ӄытгъи, Ёорэлё — калеткорагты.
Гэмалӄот рэгъи ралковты.
Ынкы Нутэӈэвыт ныӈоймалеӄэн.
Ынпыначгын эймэквъи ӄэргычьыӄаеты, тэйылигнин ӄэргычьоттот, мыркопаконэн ӄэргычьын, виврэльэтгъи.
Како ӄэвъягыргын.
Нутэӈэвытынэ рулвынин кэгрил ӄэргычьыгэӈкы — ыннанвакаӈынвык, ӄолевакаӈынвык.
Вынэ ванэван ныгтыйгатын, гъомрытайкылен.
Аны ванэван ынӄэн мытвыан.
Ванэван кытыйгэпы ӄэвъягыргын, ипэ ӄэргэпы.
Ээккин ӄэргыӄэр матчетлёльын, номӄэн, рэлку нытэӈӄин.
Ӈотӄэн-ым нилгыӄин.
Ӄынур ӈаргынкэн.
Мачынан, — эмӄэлелвынэ иквъи Нутэӈэвыт, — ынан рэкэквъэ.
номӄэн, рэлку нытэӈӄин.
Ӈотӄэн-ым нилгыӄин.
Ӄынур ӈаргынкэн.
Мачынан, — эмӄэлелвынэ иквъи Нутэӈэвыт, — ынан рэкэквъэ.
Мури-ым мачморгынан, ымы вай ӈаргынойпы аӄальоӈ.
Вэчьым ынпыначга ӄырым ы’нльуэн.
Мури-ым вай, ынпыначгыморэ, мыкыӈ эвтылягты нытлеммури.
Наӄам-ым ытлён вэнлыги апаака гырголягты ӄэргычьыӄаеты нытлепӄин.
Ӄэйвэ, наравалёмӈын.
Вынэ мачынан, ӄырым ынӄэн ӈыркылё лынъёлӄыл.
Иам-ым ӈыркылё лынъёлӄыл?
Вынэ ипэ ӄырым!
Ӈэвъэнэ амратэвляӈа йытонэнат чоттагнэты айколят.
Игыр вай нылгэныгтамъав ӈоймалеркынэн рэлкун.
Гэмалӄот гыролмакы лылепыткугъи.
Энъыӄэргавъё ымыльо таӈалваӈ ныпэраӄэн.
Сталинын портрет, йыльё Гэмалӄотына капитана, нэмыӄэй эргыӈ, ӄэргыӈ нъэлгъи.
Гэмалӄотына рывайӈаннэн ээк.
Ынръам вай тэмпэнинэмил ныӄэргатӄэн.
Ынӈатал-ым аагӄэргыкэн ӄэргыӄэр чегролыӈ энъыӄэргык!
Иныкит вай игыр Гэмалӄот нанъымӈылёан: ы’мто миӈкыри ӄэргычьыӄай, а’мын вай чамъам нъатвынэн.
Ынӄэн ынан еп гэмо.
Вай малтаӈыӈ нъэлгъи рэлку, наӄам малакавкэгтыӈ.
Ытлён вынынтатгъэ ынкъам лылепгъи ӄэргычьэты.
Галясӄычатгъэ элгыйъаяӄ.
Мэрынрэ тагъэ йъытъулӄэй.
Ӄэтыӈокытыйга нымръэтъеквэ нэнанлыплятӄэнат чемыръот.
Ӈинӄэе ныпириӄинэт, увичвинэӈу нылгыӄинэт.
Ымы вай Ёорэлё, ынӈэ энмэч мытлыӈӄавклассык ныкэлиткуӄин нэмыӄэй нылгигичивэтӄин.
Чемыръот нивлыӄинэт, ӄутти вай ӄынур четлёлентат, окванавыткэльыт.
Ёорэлёна ынӄэната лентата илгэннин тумгытум, ӄынур ръарӄы тэйкынин, ынкъам ӈирэргэри ӈинӄэгти йъэчычегъэт нымръэтъеквэ: Ёорэлё — гэкэӈыльын, тумгытум-ым ӄораӈы.
вай ӄынур четлёлентат, окванавыткэльыт.
Ёорэлёна ынӄэната лентата илгэннин тумгытум, ӄынур ръарӄы тэйкынин, ынкъам ӈирэргэри ӈинӄэгти йъэчычегъэт нымръэтъеквэ: Ёорэлё — гэкэӈыльын, тумгытум-ым ӄораӈы.
Нымнымык мытлыӈэн тороттырат ныянрапэраӄэнат лыгэрамкылыко.
Ӈэраноттырак энмэч нынымытваӄэнат, ӄутти-ым ныплыткуӄинэт.
Вай ынӄо кытыйга нэнанлыплятӄэнат чемыръолентат.
Мигчир ныӄитпыльэтӄин.
Ӄолеракэн чывипыт рэсӄын энмэч гэрэтэмэтлин.
Ынкаткынык Унпэӈэрынэ бригадайпы а’ачека нынчымӄытурэвӄин толь.
Ярачыко Кабицкийына ынкъам лым ӈирэргэри ӈинӈэвысӄэтӄэе ныймэӄэнат ӄэргычьоттыт.
Ёорэлё ынкъам ынин ӄораӈы амрапаӈъэвӈытоӈа нывилгъэт.
Ыргынан тыляма о’птытъар толытъолтэ нэймитынэт.
Ёорэлё эймэквъи ӄэргычьэты ынкъам пынлёнэн Кабицкий:
Степан, вай ӈотӄэн ръэгынникин нэлгын?
Ынӄэн, ельой, ӄырымэн нэлгын, — ярачыкойпы иквъи Кабицкий.
Вай-ым рэӄэ ынӄэн толь нытэйкыӄин гымнан таӈгэмо.
Ӄырым мытэмъюнтык.
Опопы учитель ӄымӈылёгыткы.
Вай-ым!
Ынӄэн вай ӄынур ӄикэлитъул — картон.
Ынан кита эргатык Валентина Ивановна мынымӈылёгъан.
Ёорэлё мэчгэргэтгъи.
Ынан таагнэн тъаетчак толь ынкъам иквъи:
О’мрыкыльэн.
Нотгытъаетчаӄэн.
Опопы вай рэпалга.
Вынэ этлы, — ӄолентогъэ Кабицкий.
Ӈотӄэн-ым вай ымы элеты, ымы ы’леты айылгыкыльэн.
Ынӄэн вай о’птытъача рэтгивиэ.
Ӄырым нычимэтын — микынэ-ым расӄыткынык нынчимэвнин?
Эченур таӈъылӄапъёлӄыл.
Ӈотӄоры матъяал пылыткооттырачыко игыр нынымытваӄэн гаройыръыма Гэмалӄот.
Ытлён ӄэргычьык ӄача ръавкываннаткынык нывакъотваӄэн (кыванналгын ӈанӄо лыгэрайпы гэрэтлин ынкъам ӈыранвакъосӄыёлгык рээн яракэмэттъо нитӄин).
Ынык ӄача игыр вытку паӈъэвӈытонвэпы турыпкирыльын нывакъотваӄэн Всеволод Ильич.
Ынпыначгыт мэрынрэ нывэтгавӄэнат, мыкыӈ авъеткынка нытваӄэнат, ныпалёмтэлӄэнат мачвантытытлепы увэройпы ӄочеткынатыльыт.
Рай ынкы пэнъёлгык ӄача ныӄитпыльэтӄинэт Нутэӈэвыт, Тыӈэӈы ынкъам ынин тумгытум Раиса — полярный станциякэн увильын.
Ипэ ныӄитпыльэтӄин Раиса, Нутэӈэвыт ынкъам ынин ӈавматальылӄыл виин еп нытлепӄинэт, нывинрэтӄинэт: вынэ ӈотӄэн челгыквыпэнъёлгын ӄырымэн тымӈэпэнъёлгын.
Вай ӈутку эвычапатгыргын, духовкы, ӈирэӄ амалваӈ мэйӈэльыт патгыргыт, ӈылынтоолгын вэты лыги лынъёлӄыл — титэ айпыёлӄыл, титэ-ым рывантатъёлӄыл.
Вачаӄ-ым вай ӈотэнпэнъёлгык алваӈ вальын роолӄыл таӈыпатыӈ.
Раисана игыр ынӄэн ранкалыровӈынэн.
гэрэтлин ынкъам ӈыранвакъосӄыёлгык рээн яракэмэттъо нитӄин).
Ынык ӄача игыр вытку паӈъэвӈытонвэпы турыпкирыльын нывакъотваӄэн Всеволод Ильич.
Ынпыначгыт мэрынрэ нывэтгавӄэнат, мыкыӈ авъеткынка нытваӄэнат, ныпалёмтэлӄэнат мачвантытытлепы увэройпы ӄочеткынатыльыт.
Рай ынкы пэнъёлгык ӄача ныӄитпыльэтӄинэт Нутэӈэвыт, Тыӈэӈы ынкъам ынин тумгытум Раиса — полярный станциякэн увильын.
Ипэ ныӄитпыльэтӄин Раиса, Нутэӈэвыт ынкъам ынин ӈавматальылӄыл виин еп нытлепӄинэт, нывинрэтӄинэт: вынэ ӈотӄэн челгыквыпэнъёлгын ӄырымэн тымӈэпэнъёлгын.
Вай ӈутку эвычапатгыргын, духовкы, ӈирэӄ амалваӈ мэйӈэльыт патгыргыт, ӈылынтоолгын вэты лыги лынъёлӄыл — титэ айпыёлӄыл, титэ-ым рывантатъёлӄыл.
Вачаӄ-ым вай ӈотэнпэнъёлгык алваӈ вальын роолӄыл таӈыпатыӈ.
Раисана игыр ынӄэн ранкалыровӈынэн.
пароход Лазо нынныльык колхозык ӄача нывилгъи, йыпэнинэт ынкы пэляёк кытур Въэӈык пууръу ӈыроӄ оттырат, ынӄоры-ым ымы колхозеты Эргыръовты рыпкирэннинэт.
Мытлыӈэн оттырат таӈыннаны вальыт: ымы уттыт, челгыквыт, толь, лыгэн таӈымыльо яаёлӄылтэ, рыпэт ымы ӄэргычьоттыт.
Ымыльоомаканма Гэмальӄот мачынанъыттъыёл гатвылен.
Ынкъам вай микынэ ымы лёӈкэтъота рыннин, миӈкыри ӈан титэ правленияма Гэмальӄотына гатвыленат оттырат.
Энмэч-ым председателя Вамчена тывнэн Унпэӈэрын бригадэн таӈмэгчератгыргын, миӈкыри тэӈвинрэтыркын колхозеты гытамыльын Гэмалӄот, миӈкыри ынан гыйипыркынин варатэн гаймычьын.
Лыгэн-ым ӄынур ӈан Гэмалӄотына тэӈмигчирэ танратыӈ ӈанӄо оттырат рытчынинэт.
Таӈымыльо колхозыльыт иквъэт, иӈӄун вай ӄол оттыран Гэмалӄотына нылгынин.
Всеволод Ильич ӄутгъи ынкъам мэрынрэ ралкоеквэ чайвыткоӈӈогъэ.
Этъоӄайӄын, рагтык Унпэӈэр ынкъам Ёорэлё ынкъам ымыльо столык ӄача вакъок, ынан ратвыгнэн Черноморье, рэнльуӈэнӈынинэт фотографият, рэйылӈынинэт айвалгыпы ратъёт ӄэвийыръыт (игыр-ым ынӄэнат ӄъавалык и’нъэчыку нытваӄэнат).
Мэй, Гэмалӄот, — иквъи Всеволод Ильич, — гымнан-ым вай тэленъеп лыги нинэлгигым, вай вэтыӄун гыт таӈоттырак ранымытваа.
Аны вай-ым ванэван лыги.
Миӈкыри аны мытаӈытвын.
Ытлён нывилгъи, миӈкыри ӄун вэтгав нинэлгэлигым ынан математикак инэныгйивэтыльэ унмык атантэнмыкыльо нинэлгыӄин.
Вачаӄ лывавык льук таӈвэтгав, ытлён ӄэйыӄын вэтгавыӈоэ:
восӄылыгэрак нынымытваан.
Ӄырым ӄонпы, ӄынур ръэгынник элвэтиӈэтэ ралковты нырэркыӈ.
Эвыр-ым миӈкы Сталин, ынкы вэтыӄун вагыргын эргыръэтэты рэнъэлы.
Ӄулимиӈкы ы’ттъыёл, миӈкы яачы, вэнлыги рэнъэлы.
Вынэ вэтыӄун.
Ытлён эймэквъи томгэты ынкъам лылепыткуи ӄэргычьэты.
Ымыльэты аӈӄаеквэн танльоӈ.
Ӈотӄоры аӈӄагыннэк танъёпатыӈ, мэчынкы энмыткынэты авнаёпатка.
Рэгитэнэӈэткуэ, рэльуӈын рыркы — эвыр ынкы ӄолералковты ӄыркыпчыткогэ.
Мэй Унпэӈэр, ӄъытвыткусӄикви!
Ынпыначгыт нытэнӈыткуӄинэт, коргэты нытчамыткаввылгыӄэнат.
Всеволод Ильич Ёорэлёна столӄайык ӄача вакъоэ ынкъам гэтаӈӈонэнат турыльыт мытлыӈӄавкласскэнат учебникыт, гитэнин столӄайык гыргоча йымэтвальын пэрафотография — журналгыпы йытъё: ынкы гэтэйкылин ӄол Москвакэн эквыярачгын.
Вай-ым ӈан, — иквъи Гэмалӄот, — гым вай лыгэрак вальэты ӄэргычьыӄаеты тыкэвык.
Вай ынӈэ нылгиныппылюӄинэӄэй, ыныкит ӈутку рытэнмык, тэтэпатгыргын.
Чама-ым ӄымтэк.
Ръэнут-ым ынӄо рэльуӈын?
Вытку вай ыныкит ръагатле рарэӈагаляа.
Вэнлыги аны тыкэвык, рыпэт вай йылык гыто нинэлгигым.
Мэкына-ым йылын?
Ытлён етгъи ынкъам йынаннэн корынвы ӄэргычьыӄай.
Вай гымык ярак трайпанӈыркын, нивӄин.
Вай торгынан вэнлыги ӄырым яаёлӄыл, вэнлыги тури пэтле оттырагты раялгынӈытык.
Вай гымнан ынӈин эвилкэ тыйылын.
Миӈкыри ӄун ытлён гымнин ратомгын, тумгытум.
Игыр ынӄэн ӄэргычьыӄай ынык ярак гайпатлен.
Гымык эккэтэ нэвинрэтын йыпатык.
Мэй, Севалот, гыт миӈкыри чимгъуркын: пэтле ымыльо лыгъоравэтльат оттырак ранымытваӈӈоӈыт?
Лыгипэтле, — мычвынатэты иквъи учитель.
Аны вай, Севалот, о’равэтльагты ӄэргычьын колё яаёлӄыл.
Вай гыт чимгъуркын лыги, вачаӄ-ым киткит гэмо, миӈкыри ӄун гыт еп титэ аӄэргычьыка анымытвака.
Миӈкыри-ым ынӄэн руссильымил тывык?
Светлота?
Ванэван.
Вэнлыги-ым игыр гынан чичевын.
Вай-ым ынӈин яагты вальын лыгъоравэтльагты ӄэргычьын!
аӄэргычьыка анымытвака.
Миӈкыри-ым ынӄэн руссильымил тывык?
Светлота?
Ванэван.
Вэнлыги-ым игыр гынан чичевын.
Вай-ым ынӈин яагты вальын лыгъоравэтльагты ӄэргычьын!
Ынкы вулӄытвик ӈыток Гэмалӄотыргыпы, Всеволод Ильич мэрынрэ о’ракалеткорагты эквэтгъи.
Нымръэт энмэч тэӈэлейвыльыкэ чама таӈаӄочеткынка.
Всеволод Ильич тэгрэтгъи ръэтгыпы, катам аӈӄачормэты эймэквъи ынкъам палёмтэлыӈонэн эргыкыльэн, наӄам таӈапаакыльэн эйычгивыргыргын увпэральын ынкъам чыӄыльычгын ынык рыягнавкы норапэраӄэн Лыгъоравэтлаӈӄы.
Акватыӈок ярагты, учитель таалгылятгъэ.
Ынкы нэргыӄэргатӄэн Гэмалӄотын тотъяракэн ӄэргычьын.
Ынкъам ӄынур вай ынӄэната ӄэрга рырэмыннуӈэвнин учителен льулӄыл.
Ӄэргычьын!
С.
Рочгыльыт.
Эйычгин катам гыткак ӄача иргъи, ритӄыевнинэт танӈыягыт, чыӄэпъэрыгъэ льолӄылеты.
Ынкъам вай ӄынур уйӈэ эйычгикэ — лыгэӄылпэ гынтэвпэлӄынтэтгъи аӈӄагты, ӄолеайычгэгэӈэты чыпъэтгъи, атчыгъэ.
Вынэ ӄырым ӄэнайъогэ, пограничникэгыт, ӄырым ӄэнайъогэ, ӄырым ӄинэльуги!
Сергеевына выльинтывэнэӈэтэ маленэн льулӄыл ынкъам нэмэ панэнаръэтъеквэ эквэтгъи.
Инэнывичвэвкэ, эйычгон, кэмаквыргэгыт.
Увлилилыльыт эйычгит таӈапаака ныралеӄэнат чыгайаӈӄачормэты.
Лыгэн таӈӄонпы, эмрынгиитэ.
Ыннанпэравыргырга нынтылевӄинэт выквыт кытчыгайыткыната.
Ынкы гыргоча яйвачьайӈаръовты ныриӈэмъетӄинэт йъаяӄыт, ӄол нитӄинэт нылгичивтылетӄинэт, ӄол нитӄинэт нылгиныйыӄъэв ныриӈэсӄычетӄинэт, ӄынур-ым вай найылгавӄэнат айычгэгты.
Ытръэч вай ръэпчиӄэӄэгти лявтынэлётковты таӈайылгавка катам айычгэткынык нывакъотваӄэнат.
Ръэнутӄэгти ынӄэнат айылгыкыльэнаӄагтэ?
А’мын вай ӄытлыги ынӄэн пэкычьыт.
Манэгокканчелымгык пэгчаткоӈӈоэ илил.
Сергеев тыттэтгъи тынопыткынэты ынкъам лыгитэӈгитэнин айычгэткын.
Лыгэн вай лымынкыри нэлгыпэраӄэн.
ӄынур-ым вай найылгавӄэнат айычгэгты.
Ытръэч вай ръэпчиӄэӄэгти лявтынэлётковты таӈайылгавка катам айычгэткынык нывакъотваӄэнат.
Ръэнутӄэгти ынӄэнат айылгыкыльэнаӄагтэ?
А’мын вай ӄытлыги ынӄэн пэкычьыт.
Манэгокканчелымгык пэгчаткоӈӈоэ илил.
Сергеев тыттэтгъи тынопыткынэты ынкъам лыгитэӈгитэнин айычгэткын.
Лыгэн вай лымынкыри нэлгыпэраӄэн.
Вай вэчьым ныкэръовты ралгэйооръоа.
Вай-ым ымы игыр аӈӄак а’ӄаы’твыльатыӈ.
Ымыльо колхозкэн ы’твыт гынмыеп, гэмнуӈэтлинэт.
Ытръэч амынан Унпэӈэр гаӈэнбригадма епэчгин арагтыкыльэн.
Ӄэйвъэм вай Унпэӈэр арагтыкыльэн еп этэнйыръэткэ ы’твъэт.
Энмэч ӈирэӄэвыркын гивиркын ӈутку Сергеев, ынин ӈутку нымкыӄин тэӈтумгыт-лыгъоравэтльат.
Пытӄылым ӈиныльылыку.
Тымӈэтвама ытлён ымы ырык рээн нъытвыткуӄин.
Ынан энмэч нымэльэв лыги мыгйоо’льын э’рвытгыраӈӄаеквэн.
Нымкыӄин аӈӄаляйвыльыт ӈутку гараквачаленат.
Ӄэйвитык вай еп мыгъёойъэлгын энъэлкыльин, вай-ым ымы элек ӈутку колё ныгтайычгэръоӄэн.
Вай ӄыгитэ аныӄун эйычгиръуи аӈӄы!
Ныникъэетӄин, о’рарочгыӈӄачайпы ныгтыйгатӄэн.
Вынэ вай-ым вэнлыги Унпэӈэр гынмыеп эмнуӈэтыльылӄыл.
Игыр-ым ӄэйвитык ымы ы’твъэт нэрэтэнйыръэнӈын, вэнлыги ынпыначга нэръэйӈэчьивыӈын бригадир.
Сергеевына гитэнин аӈӄачормын.
Нымнымык энмэч ӄулимиӈкы гъорааканынлявленат: калеткорак — ынкы нынымытваӄэн ӈэнъучитель Эйӈэс, правленияк, колхозыльык ярак.
Мэтчымче ӈылетгъэт лымӈэ ӈыроӄ ӄэргыӄагтэ: ынӄэн погранзаставакэн ӄэргычьыт.
Мурыгнутэкин июлькэн ныкиритти урэкыльинэт чама ныӄэргыӄэнат.
Еп вай этэӈвусӄыръукэ энмэч нэргыръоӄэн.
Вай ынръам игыр гапылмыръолен, ынкъам ынӄэната эӄылпэ гутъэквъи.
Ынӄэната ярак энмэч о’раагнынляквъат.
Ӈаргын-ым панэна нытаӈӄэргатӄэн.
Ӄынур вай ванэван нывулӄытвин, ытръэч мэчтутъэквъи.
Мэӈин рай о’ранымгыпы нытэгрэтӄин.
Еп ыяайпы Сергеевына элкылнин ынпыначгын Атык.
Мэтэвраплыткотагнэпы, лыгэн вай айычгэръотагнэты, ынпыначгын мэлэмӄынкэливытгырык ныйопатӄэн аӈӄачормэты.
Еп уйӈэ?
Еп эвытрэткыльинэт.
Аны эпэгчиӈэткэ, атэй.
Ынан рээнӈыт.
А’ачекыт наройвыӄэнат.
Акувчемгъокыльэнат, эгъюлкыльинэт.
Ытръэч амынан ёргычьэтаройватгыргын.
Ӄоо.
Вынэ ӈан амаройвыльо, эгъюлкэ, таӈэвэнэӄляволё а’ӄанъалыӈ.
Унпэӈэр-ым лымынкы эргыпатыркын.
Ӄэйвитык-ым.
Ынпыначгын кытэӄэй выйитвыгъи, палёмтэлгъэ, ынӄо иквъи.
Ӄырымэн.
Тывэлёӄъоляк.
Вынэ ӄырым ынан ӄляволтэ ынӈин рыгыгаравъёлӄылтэ.
Ӄунэче правленияк ытлён нъэйӈэльэтын, ӈан-ым ынӈэ эргыпатыльын.
Мэчынкы ымы бригадайпы мытрэгтыӈын.
Вынэ вэчьым ӄырым ӄыгтыгыткы.
Кытэӄэй анӈэно рэлгыӈыткы, ынӄоръым ранпаавӈыткы.
Аны вай ытлён нуръэв анӈэно а’ӄалгыӈ вальын.
Вай-ым вэчьым ымы тури ӈиныльу вама унмык ванэван пылмаратгыргэты ӄычимгъутык.
Гым-ым вай ӈэнытвама — алваӈ вагыргын гатвален.
Амӈъота нъытвыткумури, гытъэтэ.
Ӈъогырга ванэван ы’нымӈылёмык, миӈкыри ӈаргынэн варкын, лыгэн ӄун вэнлыги нъытвыткумури.
Игыр-ым алваӈ вагыргын, торвагыргын, лыгъоравэтльан ӄырым раквачальылӄыл ы’твыткома: ванэван мэӈин нымнымык ныгытъэтын, ымыльо а’нӄавытваркыт.
Эвыр Унпэӈэрынэ чинит увик гыто элгыкэ, вэлер тумгыт, колхозъытвъат гыто нылгыркынин.
Ӄэйвэ?
Ӄэйвэ, — вэтгыры вагъэ Сергеев.
вай-ым гымнин Тылыӄ лымӈэнагъэ ынӄэйына ёргытвъэляволык.
Ыныкит-ым вай лыги нъэлгынин Унпэӈэрынэ ытлыгэ, миӈкыри вальо ынин экык рэмэйӈэты, ӄырым ынӈин нъэтэнынныгнин.
ытлыгэ, миӈкыри вальо ынин экык рэмэйӈэты, ӄырым ынӈин нъэтэнынныгнин.
Сергеевына энмэч лыги ръэнут ынӄэн лыгъоравэтльамэл Унпэӈэр.
Ок вынэ, ӄэглынангэт нытэӈӄин а’ачекэн нынны.
Ымы вай Сергеевына мачвалёмнэн аӈӄавыргыргылыко тылечьывыргыргын.
Ынан йыннин лымгылым, палёмтэлыӈоэ.
Гитэнэӈэткуи, вачаӄ аӈӄак нывытрэтӄинэт панэна амыргынан увэйычгит ынкъам элгыкытракыр.
Ынкъам чама эвыр ынкы ӄэргычьын гитэнэӈэкин иле нинэнитӄыевӄин.
Тэӈуйӈэ ръэнут эйычгилыку эвытрэтӄыльин, — иквъи Сергеев.
Вачаӄ вай эргыӈ ныпкирӄин выргыргын.
Энмэч аӈӄавыргыргык а’ӄанръалявыӈ.
Ынкъам вай таӈылгалыӈ: нымкыӄин тылечьыт нывыргыргэтӄинэт.
Мэӈӄо вай ӄутти тылечьыт, ынӈэ аӈӄак ытръэч Унпэӈэрын ы’твъэт.
Ок вай, вынэ люрэӄ риӈэнэӈэт?
Вынэ ӄырымэнат риӈэнэӈэт.
Сергеевына энмэч рай ръэнут эйычгилыку льунин.
Ытлён нэмэ гэтанаӈаткоӈӈоэ, кэгриле ӄэргычьыт элепы нэнагтаӄэнат.
Атыкына Сергеев аны ынӈин гэтаӈӈонэн, ӄынур вай ынык мачувпэральолӄылык ӄынур выйилгитэнэӈэк танльоӈ ымыльо Сергеевына льоо гитэнэӈэтэ.
Како вай, — мэрынрэ иквъи Сергеев.
Мургин ӄэйъытвъэт вай.
Лымӈэ рай нинъэмэтӄин лыгъитвъэт.
Ынкъам вай лымӈэ ӈирэӄ чинит нылеӄинэт, тылечьэ.
Ытръэч вай аны ръалыгъэтвычгыт.
Аны йъарат нылгинымэйыӈӄинэт.
Вай гымнан вытку тыльуркынэт.
Ӄыгитэ аныӄун, атэй, вай ӄэйвэ ынӈин вальыт лыгъитвыт лыгъоравэтльак нытваӄэнат?
Ынпыначга люӈэймитэ рыннин гитэнэӈ, ынан эмлылетэ энмэч льунинэт ы’твыӄэгти, ӄол итыльыт амэчатыльыт, ӄол итыльыт нэмэ вытрэтыльыт айычгэткынык — гэмгэвытрэтык тылеймэвтылельыт.
Вынэ ынӄэн ӄырымэнат лыгъоравэтльэн ы’твыт, — иквъи ынпыначгын.
Ынӄэн рочгыльыт.
Микынти?
Рочгыльыт.
Ынӈин вальыт лыгъитвыт амерыкальык: айванальык нытваӄэнат.
Унпэӈэрынэ вай рэмкыльыт рэтыркынинэт.
Сергеев милгэрыткуи энанӄэргавмъамэта.
Кыкватвыргыргатэты йынӄэргын гырголятгъэ ынкъам ымыльо гролмакы рыӄэргавнэн.
Рыпэт ынпыначгын гэмэччеӈыттэтлин, ынӄо-ым пагчеӈэты гэтаӈӈонэн гырголятыльын йынӄэргын.
Тылемэрынрэвэ итгъи ынӄоры-ым, вайӈыӈӈок, ытлён ӄэргатысӄычатгъэ, ынӄоры-ым ритлеръуи янрайынӄэрго.
Йынӄэргын нэльуэн ымы нымнымык, ымы погранзаставак ынкъам ӈэнку, аӈӄак — ӄайъытвыткынык ынкъам лыгъэтвыткынык.
Аплёратвака аӈӄачормын ӄулитэ йыръэтгъи, ӄынур энмыгэӈ йъаяӄа.
Ынаны’ттъыёл нымнымгыпы тэгрэтгъэт ӈинӄэгти, ынӄоры — майӈыянвыт.
Ытлыгыт ӈинъытвыткульин Унпэӈэрынэ бригадайпы кэтэм аӈӄачормык нылӄотытваӄэнат, пограничникык ӄача, етыльык заставайпы.
Ванэван мэӈин ымы нывичетын элеты ынкъам эпъэрыткольэты айычгэгты.
Ынӈин айычгэнма ныгтыӄэн амноӈатгыргын: лыгэн-ым вай ӄантаквык таӈэрыӈ.
Вачаӄ-ым вай ымы ӄэйъытвык, ымы лыгъитвык — о’равэтльат ы’твыльэнлиткульыт, ӄынур гатле рилнилюльын.
Ытри нылгэнымльав нъатчаӄэнат чевтайычгэгты, ынӄоры-ым чевтайычгэнма ныӄивримпэӄинэт.
Вай-ым ытри энмэч эмнуӈкы.
Вай-ым игыр танльоӈ — комсомолбригадыльыт таӈымыльо нымэлӄинэт.
Эвыр ынкы ымыльорык нагэтайвыӈӈонат рэмкыльыт.
Айванальыт мачегыпатэты нылӄотытваӄэнат, ырык авэръэпы нытилиӄин мимыл.
Ыргынан ныяаӄэнат амалваӈ пэральыт ӄэргоппаӈкат.
Лыгэяагты вальыт ынӄэнат уппэӈкэт аӄагнэнма игыр лыгэтанӈавэты ныпэраӄэнат.
Погранзаставакэната эрмэтэ нэнанвэтгаатӄэн топыльын, мэчынпыльын айванальын.
Ынык катам еӄачьомыткынык тинлылет: мраӈӄачкэн ӄэргычьын гачгатлен, ӈачгыӈӄачкэн-ым гантымӈэвлен.
Вэчь-ым вай ынӄэн ы’твыкин этын.
Ӈыпэнэӈу ытлён ы’ттъыюлетгъи ынкъам иквъи, энмэн вай ынан ранвэтгаанӈыркынэн руссильин этын.
Ынӄэн айванальын ынӈин нытопъав гатвален, рыпэт вай ыныкит льулӄыл эгитэкэ рытык ӄынур ӈирэӄ о’равэтльат гэрэлинэт манэгкэрчыковты.
этын.
Ынӄэн айванальын ынӈин нытопъав гатвален, рыпэт вай ыныкит льулӄыл эгитэкэ рытык ӄынур ӈирэӄ о’равэтльат гэрэлинэт манэгкэрчыковты.
Йилыльу нитӄин инэныгйивэтыльын Эйӈэс.
Янор ытлён ныйилыльэтӄин руссильэ айванальэты, наӄам вай ӄытлыги пыкитльэт мэчынкы нылыгэвэтгавӄэнат.
Мачымыльорык-ым айванальа лыги лыгэвэтгав.
Пыкитльэт ныромавӈыӄэнат: ныркыпчыткоӄэнат рэлпэпы, мачвэйпы.
Вачаӄ вай вэнлыги нытаӈпалёмтэлӄэнат вэтгавыльыт ы’твыкин этын ынкъам советкэн офицер.
Ытръэч вай ӄол айванальын — мъыӄопӄынпыначгыӄай таӈванэван ныпалёмтэлын вэтгавыльэты.
Ытлён илюкэ нылӄотытваӄэн ынкъам вай таӈӄонпы Атык нинэгитэйвыӄин.
Ытлён нытлепӄин ынӈин таӈапаака, ынкъам вай ӄынвэрлылет ыргин рырынгииквъэт.
Атыкына вай лыги ынӄэнат лылет, о’раыныкы лылепыльыт оппаӈкагэӈгыпы.
Ынръам-ым вай миӈкы ытри нинэльуӄинэт?
Ынкъам вай люур эминичгытэтэ ӄолентогъэ.
Какомэй!
Какомэй!
Ӄэйвэ ынӄэн гыт, Мылыгроӄ?
Ии, Атык, ынӄэн гым.
Гымнан гыт гынмыеп тэлкылгыт.
Вай тъэр гивиӈит ытри янра вагъат?
Вэчьым вай ӄликкин кылгынкэн парол, лымэвыр-ым вай ӈирэӄӄликкин.
Вай-ым Атык ӈавтыӈтагнэпы ынкъам паатагнэпы мигчирэтык лельутвык Джерри.
Вынэ вай матчымчаӈ.
Ӄэйвэ-ым вай ӈан еп ы’ттыёлкэн ымнотамарав атвака.
Ытри тумгу нъэлгъэт ынӈатал-ым аӄатгэвэма: лыгъоравэтльат ынкъам айванальыт ныгытъэтӄинэт.
Ымы лыгъоравэтльанотакэн вараттэ, ымы рочгыкэн ыннаны ныченувъиткуӄинэт.
Ынкы-ым а’ткэвма рэмкын гэтэйӈэтлин чама вай вилыткульэ гэнӈинвилевлинэт риӄугнэлгыт.
Ынкы-ым вай ытри танӈыӈалӄэквъат тэвыльо Джерри, амерыкальэты ръавӈыттыляльотвэты.
Вай-ым ынкы тумгу нъэлгъэт.
Вай-ым ӈэнку ымыльэты Азиякэн айгысӄыӈӄач лыгэн ратгэмавэты нытваӄэн.
Э’ӄу нылгыӄин лыгъоравэтльанотан царькэната выёльа; нотачьомыткыно нылгыӄин.
Вай-ым лыгэн этынво ӈутку нитӄинэт амерыкальыт: нынмыткоӄэнат ръэвыт эмнуӈгынникыт, нытэмъюнъюуӄинэт ынкъам нэнэвнайвыӄэнат айванальыт ынкъам лыгъоравэтльат.
Вай-ым ынӈин вальо инэнтэвыминӈэтыльу гитлин ымы Джеррикэн этын.
Ынан ӄонпы тэвыльыт нинэймитӄинэт Рочгык, чымӄык-ым Лыгъоравэтльанотак, иӈӄун ыргынан нымэльэв лыги ымыльо и’рвытгыркин гычормыт.
этынво ӈутку нитӄинэт амерыкальыт: нынмыткоӄэнат ръэвыт эмнуӈгынникыт, нытэмъюнъюуӄинэт ынкъам нэнэвнайвыӄэнат айванальыт ынкъам лыгъоравэтльат.
Вай-ым ынӈин вальо инэнтэвыминӈэтыльу гитлин ымы Джеррикэн этын.
Ынан ӄонпы тэвыльыт нинэймитӄинэт Рочгык, чымӄык-ым Лыгъоравэтльанотак, иӈӄун ыргынан нымэльэв лыги ымыльо и’рвытгыркин гычормыт.
Ӈыроӄ гивиӈит чеэкэй ытвыльэтгэт ынкы Атык ынкъам Мылыгроӄ.
Ӈыронгэвэӈэт чеэкэй нэнтэвыминӈэтынэт, чеэкэй ӄамэтвагъат, винрэтвылгыткуэт.
Ынӄоры-ым Атык ӈыпэгъи ляльотвэпы, ынык-ым яачы пэтле ымы Мылыгроӄ.
Вачаӄ-ым ытри лымӈэ о’птытъача нырэмкыльэтӄинэт,       ӄол-ым нитӄинэт лыгэн а’тав нырынгииввылгыткукинэт ӄулинымык.
Ымъэрвытгыръеквэ ытри нэргыпатӄэнат: кынтэльыт, айылгыкыльэнат ы’твыльэтык ынкъам аны тэӈгырэпыльыт.
Нымкыче ытри пэлгырачвыӈгъат ытынвэрэвма чама мыӈэма.
Ынӄоры-ым мараквыргын мгоэ.
Лымӈэ о’птытъар гивиӈит галяк ӄынур армайычгэйӈын Великий Октябрькэн революциякэн пыкиргъи Лыгъоравэтльанотак.
И’рвытгырык о’мрыграница нъэлгъи, ынкъам вай турыльын, чигтурыльын вагыргын мгоэ морыкаӈӄач.
Ырыкаӈӄач-ым вагыргын пэнинэмил нылеӄин.
Гымнан гыт гынмыеп тэлкылгыт, — нэмэ иквъи Мылыгроӄ.
Ымыльорык нымык энмэч лыги: ӈыроӄ айванальэн ы’твыт гайоо’ръоленат гынунык.
Эйычгитэ нынывичвэвӄинэт ытри, ӄынур риӄукэтэ амноӈпэпэӄылгын, лыгэн вай нынлыплятӄэнат о’ралыгъоравэтльанотагты.
Ӄол-ым вай ы’твъэт авынтылягты мимле йыръатыӈогъэ: чимэтгъи ытвынэлгын.
Вай-ым айванальыт энмэч раквачанвэты нычимгъуӄинэт, ӄэтэв-ым вай ытри комсомолбригадӄайъытвэпы нэльунэт.
Ынӈэ вай колё а’ткэӈэты нэйычгитӄин, вэнлыги вай комсомолтэ винрэтысӄиквъэт.
Раквачаӈӈольыт айванальыт ченэтъытвыткынык нэйӈэнэт, лыгъитвъэт-ым э’мэтэ нэныпкирэтын.
Ӈирэӄ ӄутти лыгъитвыт ыргынан чинит пыкиргъэт.
нэйӈэнэт, лыгъитвъэт-ым э’мэтэ нэныпкирэтын.
Ӈирэӄ ӄутти лыгъитвыт ыргынан чинит пыкиргъэт.
Айваналыт калеткорак нъэлгъэт.
Янор ытри нымачайылгавӄэнат, мачайылгавэты ныгитэӄинэт пограничникыт.
Ӄэйвэ вай лымалё нэрэлгыӈынэт, энмэн ытри эчимгъукэ советаӈӄак нъэлгъэт, вай ёота ытри ӈанӄоры рылыпляннэнат’.
А’мын вай ӄолеаӈӄак ы’твыткульу ӄэйвэ ӄырым ы’нылгынэт?
Ӄэйвэ нэрэтрилӈынэт, — ыныкит-ым нэрэтрилӈынэт, ӄэйвэ ыргин тымъёт рыркат нэрэйылӈынэт.
Люрэӄ а’мын майӈымынгыквын нарагнанӈын, иӈӄун нэвинрэтынэт.
Пытӄы вай ынӄэнагты ныкапчачатӄэн ы’твыкин этын Тэпӄэльын — топыльын чимэттинлылельын айванальын.
Ытлён нэргъав нэтчывъентоӄэн, ыныкит ытлён микынэ руссильэ лымэвыр лыгъоравэтльата нинэгитэӄин ынкъам вэчеты ныӈынваӈэӄэн, ыныкит ытлён ванэван микынэ ныгитэнин.
Аны колё ӄутырык мыкыӈ ынан нынъэйӈэльэтӄин ынпыначгын Мылыгроӄ.
Ынан нинэйпыӄин ӄэгриле йыкыргын ынкъам винвэ анӈэнагты нинивӄин ынпыначгын.
Таӈавъеткынка ымыльо ынӄэн Мылыгроӄына нэнапалёмтэлӄэн, ытръэч кытӄонача нытлепӄин Тапӄальына ынпыльэ мэрэлылята.
Пэтле етгъи пограничникыргэн очоч, иквъи, энмэн гавэтгавъёлгытколен армагты.
Ынкъам эрмэтэ ынӈот гивлин: айванальыт ы’ныныткивэтынэт, ы’нынӄамэтвавынат, мэлетык-ым — ы’ныркыленэт границатагнэты.
Тэпӄэльын нытагъенчаткоӄэн, ныӄынӈэтӄин, о’птытъача нинэнвэнтэтӄин йыкыргын, ӄынур рай ръэнут нэнарамӈылёӈӄэн, вачаӄ найылгавӄэн.
Ӄынвэр вай иквъи.
Тъэтйильын-ым вай ымыльо ынӄэн?
Йилыльэтыльык Эйӈэсынэ рээн ымы Атык ынкъам ымыльо колхозникыт тэнӈыткуэт.
Игыр-ым ымы айванальыт танӈыткоӈӈоат.
Вэчьым вай коргаквъат, лымэвыр иӈӄун вай Тэпӄэльын лыгэтэнантанӈавэты ныпэраӄэн.
Ӈэрануврынныльын йыкыргын гэнвэнтэтлин: чыӈатыльын ынкъам янратыльын уппэӈкы ӄынур рынныт ныпэраӄэн, мачатынватъё лылегылгын гэннутлин, рыпэт лылялгын гэйпылин; мраӈӄачалылята-ым мачынӄувавэты ытлён аӄэргычьыкэтэнлыляйпы нытлепӄин.
Вай-ым ӄынвэр ытлён чинит тэнӈыткуи.
Ынкы вай, мачматэватэты ытлён иквъи, рыгъеватэты ӈачгыӈӄачкэн лылялгын.
Люрэӄ вай ымы турык амынгыкватка нынмэлевэтӄинэт?
Тэпӄэльын ынкъам лым ӄол айванальын, и’гнэтыльын ы’твыткынгыпы пэӈкома ынкъам рэлпатынватыльын, больницагты нэнльэтэтынэт.
Сергеев, энмэч пылыткульын инэнъюк, ытри Эйӈэс калеткорак пэнъёлгынынляквъат: ӄэйвитык вай игыр июль, вэнлыги ӈаргын нычыӄэтӄин ныкитэ, чама ныгтыйгатӄэн.
Чама-ым вай рэмкыльыт таӈавэръынкыквавыӈ пэнъёлгык ӄача.
Кита вай, Атык, ӄытипъэйӈэги, — иквъи Эйӈэс.
Иам-ым этипъэйӈэкэ?
Атык нытэӈычьэтӄин грэпык, а’мын-ым вай э’тки этэӈычьэткыльин грэпык грапӄлявол.
Пытӄы вай ыныкит тумгыт рапалёмтэлӈыркыт.
Игыр-ым вай пытӄылым: Атыкына рырынгиивнин тэлеӈкин тумгытум.
Вай-ым ытри Мылыгроӄ нымкыче гатэпъайӈарачвыӈленат.
Атык иквъи:
пытӄылым: Атыкына рырынгиивнин тэлеӈкин тумгытум.
Вай-ым ытри Мылыгроӄ нымкыче гатэпъайӈарачвыӈленат.
Атык иквъи:
Китъам, Мылыгроӄ, тэлеӈкин вагыргын мынкэтъон.
Тылыӄ, ӄырэтгын гымнин ярар.
Ӄытлыги вай ярар энмэч ӈутку.
Тылыӄынэ ӄытлыги гынмыеп гэрэтлин — вэчьым вай ытри Эйӈэс вэнвывэтгаквылгыгъат.
Ынпыначга ӈычвынатэты нинэгитэӄин экык.
Лымӈэ вай тъэрӄэй ы’лёт рагаляӈыт ынкъам Тылыӄ рэпэлӄынтэты Ленинградеты.
Ӄэйвэ вай яврэна рэеты ӈанӄо?
Како колё ыяа Ленинградтагнэты.
Энмэн рай кылгынча Въэӈтагнык.
Тылыӄынэ йылнин ытлыгэты ярар ынкъам уттыӄэй Эйӈэсынэ —  мимле йыръыльын чайкойӈыӄай.
Атыкына ритӄыевнин эвъярарналгын, рытрунин уттыӄэе ынкъам эвыр ынкы ярарвыргыргын ӄэнтэтгъи калеткорачыкоеквэ.
Ынпыначгын тэпъайӈаӈӈоэ.
Эвыр-ым вай мэӈин аӈӄак, тыляма ӈан ратымӈэвы эӈэрэ наранкэтъовӈын, ръэт вай нэрэныгйивэнӈын.
Ӄэргонпаӈаръеквэ ръэт моргынан вай мытльуркын, ынӄэн вай нымэльэв лыги, ӄонпы аӈӄак лейвыльэтльэ.
Эвыр-ым вай ныгтыйгатӄэн, айпэты йъыйыӄ нытваӄэн, авытраткэгты эӈэрыт, ӄэргыйъыйъымэл пэральыт, миӈкыри вай ынкы итык, араквачака вай итык, микынэ рэнйэгтэленӈынин гынин ы’твъэт ынӄо, аӈӄайпы.
Уттыӄэй нилюльэтӄин гырэпыльык мынгык, ярар пыннэты нывыргыргэтӄин.
Нутку вай нынлетӄин пэнъёлгын, ӈаргын-ым панэна нилетӄин, ынкъам вай ынӄэн грэп гамгавакъотвальа ӄалялвынэты нытгэлӄин.
Ынӈин-ым вай нычимгъуӄин аӈӄаляйвыльын ёанма, — ӄэйыӄын нытипъэйӈэӄин Атык, — пэӈъивэтыльын ӈан ынкы, ӄытъыматык кытыйгэты.
Ынкы-ым вай винрэтыльу мургин ӈан Унпэӈэр ӄытгъи, йъэчычеи, ок, ӄэйъытвэ комсомолыльэн бригада.
Вай-ым ынӄэн мургин рырмэн, ӈэнъян колхозкэн, вай.
Эргыръон!
Вай-ым ӈот Унпэӈэр мургин ӈиныльын, айылгыкыльэн!
Рыегтэленнинэт ынан раквачаӈӈольыт вай аӈӄак, эӈэрги эльукыльинэт!
Этъам-ым ӈан ӄэглынангэт ынин нынны ӈот Унпэӈэр.
эӈэрги эльукыльинэт!
Этъам-ым ӈан ӄэглынангэт ынин нынны ӈот Унпэӈэр.
Ӈэнбригадир эгыпатэты нырэмыннуӈӄин, ынӄоры-ым нытэрилвыӈӄин, ынӄоры-ым нэмэ нырамынноӈыӈоӄэн.
Аны вай ытлён ныгитэйвыӄин ынкъам нынигыпэвӄин.
Чама вай ынан мэчьэӄу нинэлгыӄин ынин нынны — Унпэӈэр — ынӈэ вай ынин льулӄыл эгтиӈкыльин ынкъам кэргыпыткульын, чама-ым иквыкыльин.
Вэнлыги-ым вай ръатгыргын, иӈӄун вай Атыкына ытлён грэпык тывыркынэн.
Аны вай тэӈгырэп!
Ынӈатал-ым нытэӈӄин колхозык Эргыръон грэпыльын!
Вай вэчьым ымлыгъоравэтльанотаеквэ уйӈэ лымӈэ ынӈин вальын!
Игыр-ым вай ярар Мылыгроӄына нинэнвыргыргэвӄин — янор гыватковты, ынӄоры таӈыӈ.
Ынпыначгын-ым наӄам вай аторымгокыльэн типъэйӈэк: нытагъенчаӄэн, нычемгъотваӄэн.
Вай-ым тэпъайӈамгогъэ.
Рульӄулилын, мэчвиврэльэтыльын, вачаӄ вэтгавыт нымэлӄинэт, таӈкэтъольыт ынкъам вай палёмтэлыльыт пэтле лыгэтаӈпалёмтылыӈоат.
Ӄэглынангэт вай Мылыгроӄ ӈан титэ тэӈгырэпыльу гатвален, ӄэйвитык вай вэчьым кытӄонача ныгрэпӄин.
Ынан вай пынныгрэпык нэнатвыӄэн йъаяӄ, элгыпэральыӄай йъаяӄ йъота етъатъё гынунык.
Ёо вай Атыкына евэӄыӈ нэнатвыӄэн.
Ынан рулӄулитэ ванэван нынрулылтэвнин кытыйгын, ӈаргын выргыргэтыльын ынкъам вай ӄынур ымы кытыйгыаӈӄэн пыннытипъэйӈэн нэнаяаӄэн.
Мэрэӄагтэ нытилиӄинэт ынпыначгык пылмылыляйпы.
Ванэван мэӈин ы’нгитээн игыр ынӄэната лылетэ.
Вай вэчьым игыр ыргынан нэльуркын ӈан ручевыльын йъаяӄ вакъольын айычгэткынык.
Ытлён наркычыткоӄэн айычгэткынык, аны вай гыгаргыргын, наӄам-ым а’ӄарэӈаӈ.
Вай энмэч айычгэчгын иквэтгъи, вай-вай мылеркын ынкъам ӄулиэйычгитэ рэйпыгнин ручевыльын йъаяӄ.
Йъаяӄ нырэриӈэӈӄин, вачаӄ нылвавӄэн.
Энмэч-ым вай гэручевлин элгыпэрарэтльан йъаяӄ, ынык гыргоча эйычгин, увпэральычгын эйычгиӈ.
Люур Мылыгроӄ выйитвыгъи, эплыплыткукэ типъэйӈэн.
Вэчьым аны ӈан гэвйиръэлетлин ынпыначгын.
Ытлён тагъенчаӈӈоэ, рытрилнин ярар.
Мэрэт энмэч нытилиӄинэт льокымъоеквэ, ванэван лылек нывиврэльэтынэт.
увпэральычгын эйычгиӈ.
Люур Мылыгроӄ выйитвыгъи, эплыплыткукэ типъэйӈэн.
Вэчьым аны ӈан гэвйиръэлетлин ынпыначгын.
Ытлён тагъенчаӈӈоэ, рытрилнин ярар.
Мэрэт энмэч нытилиӄинэт льокымъоеквэ, ванэван лылек нывиврэльэтынэт.
Гынан, вай ипэ ванэван йъаяӄ грэпу ӄылгыгын?
Мылыгроӄына лёӈтатлыӈа ытлён рыннин, лымэвыр этъым лёӈвалёма рыннин.
Ванэван, — Мылыгроӄына пууръу иквъи ӈинльэн айванальын, — ынан ипэ ванэван йъаяӄ грэпу нылгынин.
Ынин экык кытур элек гараквачален.
Ынкатагнэпы ынпыначгын атванвыка нъэлгъи.
Мылыгроӄ иквъи:
Аӈӄак вай гымнин экык гараквачален, вай ынӈин ӄынур игыр ёанма.
Мурык нымнымык игыр этынво Тэпӄэльын, ымыльо ӈыроӄ лыгъитвыт ынинэт.
Чит ӈыраӄ, ӄол кытур гэргэвэтлин.
Ынкы вай гымнин экык гатвален.
Ытръэчтэгын экык ӄликкин ӈыръо парол гэвэльын.
Ынкы-ым вай ыргин тылечын гэчимэтлин, — нымӈылтэлӄэн ӈиныльын айванальын.
Чит-ым вай а’ачека ивнин Тэпӄэльын, энмэн ӄун-ым вай тылечьын янор ы’нтэнкэвӈын, ынӈин а’ӄалкыӈ.
Тэпӄэльын-ым ванэван ымы ныпалёмтэлын, ытръэч вай нъэтйивчитӄин.
Ыныкит вай эйычгик ранъав мытляӈӈомык, вай ыргин тылечьын нывилгъи.
Этын-ым чинит ачгыта нытваӄэн, ӄолеы’твыткынык.
Вай-ым ынан ытри а’матъёлӄылтэ чит, ынръам э’нӄэтгъи, люӈъэмэтэ рыннинэт.
Аны вай нылгэнайылгыӄэн, чинит увик нинэрэнъэгтэленӈыӄин.
Лымэвыр-ым вай а’тав люӈъэмэтэ рыннинэт, иӈӄун страхпремия ныпиринин, ы’твык курэ.
Ынкы вай мытлыӈэн ӄляволтэ раквачаат, Тэпӄэльын-ым лыгэн ымы эчимгъукыльин.
Ытлён эквэтгъи Номэты ынкъам ынкы страхпремия пиринин.
Нымкыӄин манэт, лыгэн вай чегмыкыӈ ынкы пэтылыгъытвык вэчгыргык.
Ӈэвъэн-ым гынин нымэлӄин?
Вынэ уйӈэ амгымнан тыпэлятык.
Ӈыроӄ чит ӈээккэт татваленат —  ымыльо въигъэт.
Вынэ вай, Атык, айванальыт нымкъэв нывъиткуӄинэт.
Вай нытъылыӈоӄэнат — наӄам-ым рэӄэ рэмэлевӈык?
Мэӈӄо манэт эймитык?
Ымы-ым вай атъылыӈока нымкыӄин нывъиӄинэт.
Э’тки вынэ вагыргын, ӄонпы варат ныгытъэтӄин.
Ныгытъэтӄин?
Мылыгроӄ ытръэч ныпыннъэв рэмыннуӈгъи, ӈиныльын айванальын иквъи:
Ӄэйвэ-ым мурык ръэмиӈкы варкыт ынӄэнат гаймычьыт.
Мургин-ым гаймычьын — аӈӄагыннэкыт.
Игыр-ым вай мурык гынник лыгитъэттывигъи.
Вай мурык илирык ӄача, ӄулинымык амерыкальа рэӈанаӈвакъон нэтэйкыэн.
Риӈэнэӈэт нэтчыӄэначгыт, нымайыӈӄэнайӈыт, аны колёмэй нывыргыргэтӄинэт.
Гынник вай ныгынгэвӄин ынӄоры.
Ынӄэната вай ыягты нъытвыткусӄивмури — чымче уйӈэ эгынниккэ.
Ӄунэче вай гымнан чинит тыльун: амерыкальа риӈэнэӈэткульэ ымыльэты рылымкычгын пэгляръота ӄэгнэвъюунин.
Лыгэн вай нувичвэтӄин.
Рыркат нэргэвэтӄинэт, аны вай а’мын э’тки.
Мури-ым этэйӈэткэ нытваморэ, ныгытъэнмури.
Аны вай ӄыпаагэ инэнйейвэчевык, — иквъи Мылыгроӄ.
Кита ӈан ӄытвы, Атык, миӈкыри гыт нымытваркын.
Гэнэнэнэйгыт?
Ии, гэнэнэнэйгым.
Атыкына рамынноӈэты гитэнин Тылыӄ.
Эквыаачек, ӄэргычьык ӄача Сергеевына ынкъам Эйӈэсынэ рээн вакъотвальын, нэмыӄэй рэмыннуӈгъи.
Ынӄэн гынин экык, — чичеквъи Мылыгроӄ.
Гымнан еп ӄэйъытвык нинэгитэйгым ытлён — вай ӄынур ӈан титэ гымнан ынин льулӄыл нинэльуйгым.
Ынкъам вай ынӄэната гымнан гыт эӄылпэ тэлкылгыт, Атык!
Еп вай аӈӄак гыт эккэтэ гымыкагты нанкэтъоквыт.
Мылыгроӄ эюгьи.
Ытлён нывэннэтӄин, наӄам вай ваннатгыргык рээн ынин тэлеӈкин тумгытум тагнымытваркын.
Вай а’мын гыт, Атык, палӄанма гакоргавӄавэгыт!
Вай-ым игыр гынин экык, ӄынур гыт мури кынмал мэгчеранма ынкы мэркычгыргын Джеррик!
Ытръэч вай нымытвагыргын ынин, вэчьым таӈыӈ мурык вальын.
Вай тури вэчьым нымэльэв, аӈъока нынымытваторэ?
Ыныкит вай экык рэнагляты ытлыгэты ымы чимгъутэ, армагырга ынкъам ӄэргылылята — ынӈатал-ым тэӈивинильу ытлён ритгъэ.
Тылыӄ, вэчьым, таӈтэвыльо нъитын, — иквъи Атык.
Стахановыльо нъитгъэн, — иквъи Унпэӈэр.
Ӄэглынангэт, — иквъи Атык, — ытръэч вай Тылыӄ ванэван мурык рээн нынымытваан.
Ытлён нырэгъючечӈыӄин Ленинградык, ытлён студент, ӈанӄоры ытлён кытэӄэй гэмигчирэтысӄивлин, пэтле рэквэтгъэ.
Ынан нинэгитэӄин мургин колхозкэн мэгчератгыргын, гаймычьын мургин, трудоднит.
Гаймычьыгъёлыльо ритгъэ.
Ленинградык варкын вай ынӈин вальын калеткоран — Экономический отделениено нылгыӄин.
Вай-ым гъытвыткулин ытлён тумык рээн.
Гыт вай ымы Москвак гатвайгыт?
Ии, — эккэк пууръу иквъи Атык ынкъам эӄылпэ авъеткынка нъэлгъи: малйъарат ытлён калготкэркын эккэтэ.
Вачаӄ вай рэмкыльык лылегйит — ванэван.
Вынэ ванэван эмэккэтэ ытлён игыр ныкоргычьатын.
Игыр ӈан ытлён, ӄынур ымыльэты советӄэн варат, вэтгавыркын рамкыльэты Ынкъам ытлён иквъи:
Морык колхозгыпы ӈирэӄ а’ачек Ленинградык кэлиткуркыт.
Ыннэн а’ачек ынкъам ыннэн ӈэвысӄэт.
Вай мурык учителен чакыгэт — ынпыначга рыгйивэннин Эйӈэс.
Лымӈэ вай ӈирэргэри Хабаровскык ныкэлиткуӄинэт.
Ымы вай гым, — иквъи Унпэӈэр, — председателя яврэна энэнатвыэ тыӈэвынво калетконвы Хабаровскагты.
Эргатык инъэ айванальыт рагтынвы тэнмавыӈоат.
Энмэч вай эргыръоӈӈок гапаален кытыйгатык, наӄам-ым панэна нэйычгитӄын.
Вай-ым ымы ыныкит аймыёчгычыко рыкамагравык мимыл — ӄээӄын этымгэвкэ нитӄин.
Ӈутку-ым, аӈӄак вынэ мыкыӈ мимыл, эӄылпэ аӄатымгавыӈ.
Айванальыт гатаӈпаӈъэвӈытоленат, ытри нэвинрэтынэт тэнкэвӈык ы’твынэлгын.
Ымыльо энмэч етъаӈ.
Выргыргэтгъэт тылечьыт.
Ӈыроӄ лыгъитвыт ынкъам ырык рээн тылельын ӄэйъытвъэт, мачаркычытковты, иичгэтгъэт аӈӄачормэпы.
Ыяа вай ытри энмэч аӈӄаӄ ынкъам Атыкына энмэч мэткиит нинэльуӄин мыӄувувикӄэй Мылыгроӄ.
Ытръэч ӈан илгылевтынкылвэтыльын Тэпӄэльын ӄонпы нывытрэтӄин.
Аӈӄачормык, ынпыначгык ӄача, нылӄотытваӄэнат Тылыӄ ынкъам Сергеев.
Тылыӄ иквъи:
Эквэтгъэт амерыкальыт.
Пэлӄынтэтгъэт, — чемгъотвагты иквъи Атык.
Лыгэн вай ӄликкин мынгыткэн  парол, ӈирэӄӄлигмил гивимил яал нымытваркыт.
Пытӄылым а’ӄаӈ.
Сергеев нытлепӄин о’раӈӄагты.
Ванэван вытратыльэты лыгъэтвэты,    ипэ-ым рымагтэты, ӈан у’рэӈэнри, миӈкы Амерыкан.
Ынкъам вай ынан ӄынур нинэльуӄин ипэ ванэван И’рвытгыргык рочыӈкэн Амерыкакэн рытавэмэнӈатъё Кыгмин, ванэван айванальэн чематйарат, ипэ-ым эквыпэральыт Гудзон-ӄоймак эквыярачгыт гаймычьыльэн, вэлыткорачгыт.
Ынкъам вай ынкы нынкалыровӄэнат имыръэнэлгыт, котъёттэ Кыгмик, Тэпӄальынгыпы.
Айванальэн-ым, лыгъитвыт энмэч чекыяа.
Ӈыроӄ лыгикиткит вытрыльыт, амэчатыткольыӄагтэ аӈӄаӄ увпэракагтэ.
С.
Кытэӄэй нинэтрилӄин, ынӄоры нэмэ нэнанпылгытравӄэн.
Ынӄэн кытыйгын.
Вачаӄ Тэгрыӈэнэ ванэван нылгэлнин.
Ытлён энмэч риӈэнэӈэчыку нывакъотваӄэн, тытыл айпэты, кытыйгын ванэван ныгаляан рэӈанаӈчыковты.
Рыпэт ымы аэровокзалыткынык вальэпы элгывэтгавъёлгэпы тэгмэткиит э’йӈэвыргыргыт таӈвалёмыӈ.
Тэгрыӈэ риӈэмъеркын Хабаровскагты.
Ынӄэн аны микынэ авытрыкэкагрэлчыӈа рыпылгытравыркынэн рэӈанаӈвакъонвыкэн въэй?
Кытэӄэй нинэтрилӄин, ынӄоры нэмэ нэнанпылгытравӄэн.
Ынӄэн кытыйгын.
Вачаӄ Тэгрыӈэнэ ванэван нылгэлнин.
Ытлён энмэч риӈэнэӈэчыку нывакъотваӄэн, тытыл айпэты, кытыйгын ванэван ныгаляан рэӈанаӈчыковты.
Рыпэт ымы аэровокзалыткынык вальэпы элгывэтгавъёлгэпы тэгмэткиит э’йӈэвыргыргыт таӈвалёмыӈ.
Эрмэтэ ӄычекытвальыт матъяал нъэлыйгу рыннинэт.
Ытри игыр эвытрыкыльинэт.
Ӄэргычьэпы танльоӈ ытръэч майӈыкытыйгыкагрэля рыпылгытравъё вытэчгытрывъаглыӈын.
Вай въаглыӈын о’раяалегты эквэтгъи, аны вай йыӄыӈ, лыгийъэчычегъи.
Мытриӈэмык, — иквъи топыльын риӈэтылельын, Тэгрыӈэнэ ы’ттъыёча вакъотвальын.
Игыр Тэгрыӈэнэ чинит льуркынин: риӈэнэӈ энмэч янратгъэ нотасӄэпы.
Въаглыӈын ныйъэчычеӄин эвыча, вэчьым вай ӈэранметрмэл.
Вынэ вэчьым ӈыронметрмэл иквэльу.
Пиӈкук-ым энмэч айылгыгыргын.
Пытӄы гырголягты, гырголягты.
Пытӄылым гырголягты!
Тэгрыӈэ рыпэт выйиръэлетгъи.
Вачаӄ таӈванэван ныкэлирээн.
Лыгэн таӈванэван мыкэлирээк, — эмӄэлелвынэ нивӄин ӈинӈэвысӄэт.
Вай Йынрына тырэкэлиӈын, энмэн ӈот таӈванэван мыкэлирээк.
Ымы ванэван нанӈэлёан.
Лыгъэтвыткынык ымы лыгикиткит айычгэнма анӈэлёгыргын майыӈкы.
Вынэ ӈотӄэн лыгъитвык чекалваӈ вальын.
Ӄынур вэчьым ӄавъелёолгын?
Нэмыӄэй чекалваӈ!
Вынэ вай таӈъаӄантэнмыӈ ынӄэн мыркогыргын, йъачычагыргын, чекгыргол вагыргын!
Риӈэнэӈ тыляӈӈоэ.
Ӈаанӄэн ӈан ръараӄай.
Ӄэйвэ вай ынӄэн аэровокзалкэн яраӈы?
Ярак ӄача нылӄотытваӄэнат о’равэтльат, нылевалыткоӄэнат.
Ынкы нэмыӄэй Тэгрыӈэнин ытлыгын, наӄам вай ытлён ӄолео’равэтльалыко аӄальоӈ.
Вай ынан ванэван игыр ытлыгын нычимгъунин, ынӄэната Тэгрыӈэ мачӈыркылятгъэ: ытлыгэ-ым вэчьым ытлён ӄонпы чимгъуу лыӈыркынин.
Ымы вай акватыӈок люнтэӈуквэтэ рыннин ынпыначгын.
Вай тумгыт окванма риӈэнэӈэк вакъойго нэнтынэт.
Мэчынкы виин авнагагчавка итык, ынръам вай ӈотӄэйына топыо’равэтльата нэнангаляӈатӄэн ы’ттъыёлягты, наӄам тыттатъёлгыӄай нычьувыӄин.
Тэгрыӈэнэ ванэван нырэнкимэвӈынин ытлён.
Вынэ-ым акавкэгыргын — вай ытлён еп ӈээккэӄэй, топыо’равэтльан-ым лыплявтыльын, аройвыльын.
Ынӄэната Тэгрыӈэнэ лыгэӄылпэ уквэннин ынпыльын Мэмыл ынкъам кытгынтыттатгъэ таттатъёлгыеквэ.
Лымӈэ ӄунэче каврагъэ риӈэнэӈ рэӈанаӈвакъонвык гыргоча, нэмэ вытрэтгъи аэровокзальяраӈы, галясӄычатгъат энмэч лыгимыӄытвильыт ӄычекытвальыт.
Эвыча-ым энмэч ӄырымэн рэӈанаӈвакъокэн вэтгысӄын, ипъэм рай ръайынрыт — элгывытэчгытрыльыт чама вытэчгытрычетлёльыт.
Легли на курс, — иквъи топыльын ӄлявол.
Тэгрыӈэнэ тэӈвытку ынӄэн вэтгав валёмнэн.
Ытлён нъымӄупӄэтӄин: иам-ым легли?
Вай ымыльо риӈэмъетыльыт ванэван натчьатынат, риӈэнэӈэткульын ынкъам ынин винрэттумгыт, нэмыӄэй ванэван ныйылӄэтынэт.
нъымӄупӄэтӄин: иам-ым легли?
Вай ымыльо риӈэмъетыльыт ванэван натчьатынат, риӈэнэӈэткульын ынкъам ынин винрэттумгыт, нэмыӄэй ванэван ныйылӄэтынэт.
Топыльа гитэнин мынгылеӈыткочьын.
Вынэ вай ванэван эмлиӈыткучьын ныгитэнин — лиӈыткучьык ӄача ынкы кампыс.
Рыгйивэтык рылгэ кампыс ынкъам ы’ттъыёлягты рыпэтгавэты мынгылгын, ытлён иквъи:
О’райвачыӈӄачагты мытлеркын.
Катам о’райвачыӈӄачагты.
Ии, — рэмыннуӈгъи Тэгрыӈэ, — пэтле рэльэленръуэ.
Ӄэтыӈок-ым галгат айвалеты ныриӈэӄинэт, омнотагты.
Ынӈатал-ым таӈычьыгыргын галгано итык!
Игыр-ым вай Тэгрыӈэнэ чичевнин тылетумгин тывъё: катам о’райвалеты, Хабаровскатагнэты варкын эвытрыкыльин ръэт гырголята выенаӈӄаеквэ; риӈэнэӈэткульэ рыгырголявнэн риӈэнэӈ, гырулмыи рэӈанаӈвакъонвык гыргоча, ынӄоры-ым айвачыӈӄачагты эквэтгъи — ӄынур вай рытрилнин риӈэнэӈ ынкы ръэтыткынык.
Рытрилнин ынкъам игыр мачынан ныриӈэмъетыркын ынкы ръэтъеквэ ӄонпы ы’ттъыёлягты!
Легли на курс — эмӄэлелвынэ иквъи Тэгрыӈэ.
Ынан энмэч ванэван ынӄэн вэтгав тэнӈу нылгынин.
Пууръу вай ынкы рай ръэнут нылгинытэӈӄин нинэлгэлӄин, рай ръэнут эмриӈэнэӈэткульин.
Тэгрыӈэнэ эмӄэлелвынэ ынӄэн нэнатвыӄэн ынкъам вай ӄынур риӈэнэӈэткульу нитӄин.
Эвыр-ым вай ванэван риӈэнэӈэткульу, ипэ-ым гыюлыльу риӈэтылельу, нымкыче риӈэтэ лейвыльу.
Люур риӈэнэӈэчыку вусӄыръуи, ӈаргын ръэнут ымы аӄальоӈ, ӄэргычьыт рай рэӄэ элгычеръыпэральа эйпынинэт.
Вынэ вай ръэнут ынӄэн?
Вачаӄ ынык ы’ттъыёча вакъотвальын топыльын ӄлявол энмэч нытъирэткуӄин.
Ытлён ӄутынэ, ӈачгыӈӄач ӄэргычьык ӄача вакъотвальа татлыгнэн:
Ынӄэн йыӈэт.
Мури йыӈачыковты мытрэмык.
Кытэӄэй наӄам вак, риӈэнэӈчыку ӄэргаквъэ, риӈэнэӈ  йыӈачыкойпы ӈытогъэ, ӄэргычьык рымагты нэмэ энъыӄэргыӄэр.
Вай кэтэм ынӈин нытваӄэн, ыныкит поезд нотасӄычыкойпы нынтоӄэн, — иквъи нэмэ ӄол тылетумгытум.
ынӄо нэмэ нытаӈӄэргавӄэн, поезд ӈагчыкойпы нынтоӄэн — ӈаргыновты.
Гым тэнъепэчгин пылвынтыръэта элекэ, — иквъи Тэгрыӈэ.
Эвыча-ым ӈэгти, рай ръэвээм ӄынур рыратъё ӄэлпэрлента, ӈэглыку ныпыльыльэтӄин.
Ытръэч вай ӄулимиӈкы нотасӄыткынык увчеръыпэрат.
Ынӄэн йъыт, игыр-ым ынӄэн Тэгрыӈэнэ нинэчичевӄин.
Гэмгэ йыӈэк мыраӈӄач танльоӈ нотасӄыеквэ выйилвыйлти.
Риӈэнэӈ йъык гыргоча нылеӄин, Тэгрыӈэ риӈэмъеркын Хабаровскагты!
Ӄупӄыльыӄэй, таӈъымпэральын ӄонъачгынкылассык кэлиткульын ӈээккэӄэй нычейвыткуӄин амноӈъеквэ, нытыӈэчьыпрыӄин.
Наӄам уйӈэ мынгык тыӈэчьыт, ытръэч ныӄиӄин россекнига Флора Севера.
Ӈэнку страницак вытгыр ӈээккэӄэе нинэтрилӄинэт пыръёттэ тыӈэчьыт.
Ынкы уйӈэ эмӈирэюну ыннаны вальыт — амалваӈвальыт, эмыннэнъюну.
Ӈээккэӄэй и’мпык, ынин увкыттэлкин чьомыткынтэ въэйык нытруӄинэт.
Ӈээккэӄэе нинэльуӄин ынан таӈпэрачьын тыӈэчьыӄэй, нинэпрыӄин гавытвынма, нэнарылгыӄэнат пойгычьыӄагтэ ынкъам иӈӄун авнанватка ныпылмэръэв рыпылгытравыплыткок, нэнаёӄэн книгачыко.
Ынӄэн-ым ӈээккэӄэй Тэгрыӈэ, гынниӈӈыттыльин Мэмылын ӈээкык.
Ытлён ныкэлиткуӄин Въэӈык, мынгыткэнаклассыльык калеткорак.
Паӈъэвыӈытонвы-ым ныетӄин ытлыгэты, колхозеты Эргыръон.
Ытлён уйӈыльин ытльакыльэн.
Еп Тэгрыӈэ нылгиныппыльэв вама ынин ытльа гэвъилин.
Вачаӄ-ым гытлыгэ ынӈин ытри нытумгыльэтӄинэт, рыпэт вай вэчьым ванэван ынӈин ынин кэлиткутумгыт ытлыгык рээн нытумгыльэтынэт.
Тэгрыӈэнэ пылыткома ӈыраӄав класс, ырык нымнымык ытръэч торымгошкола гатвален, ӈыранкылассыльын.
Ӄэтэв вай ырыкы кынтагты кэтэм ӈэнку гивик школа ӈэръамытлыӈкылассыльо гэтчылин.
Ӈыроӄ гивит галяк о’птытъар кэлиткульэ нэплыткуэн ӈэръамытлыӈкылассыльын калеткоран.
Тэгрыӈэ ӄутырык тумгык рээн ынан таӈычьо кэлиткульу гитлин.
гэтчылин.
Ӈыроӄ гивит галяк о’птытъар кэлиткульэ нэплыткуэн ӈэръамытлыӈкылассыльын калеткоран.
Тэгрыӈэ ӄутырык тумгык рээн ынан таӈычьо кэлиткульу гитлин.
Ытлён рымагтэты нырэкэлиткуӈӄин, ынкъам Мэмылына Въэӈэты ытлён рэквэтэвнин.
Амӈырооткласстагнэпы ынан ботаника лыгитэӈу рытчынин.
Аны вай имырэӄык чегмайыӈкы ынан тыӈэчьин вагыргын пэгчиӈу нинэлгыӄин.
Ытлён ӈиныльык натуралистык кружокык старостано нэльуэн.
Ымы вай айгысӄыльаляӈэнма ынан нинэнумэкэвӄинэт тыӈэчьыт.
Паӈъэвӈытоылё кэлиткутумгык рээн тэгыльанма ытлён нэквэтӄин ӄаавээнвэты ынкъам ӄората рыгыткоёйпы ы’лчыкойпы нинэгичиӄин ватап.
Кружокык инэнтылевыльэ ӈавучителя Мария Феоктистовнана нымкыче нэнатвыӄэн калеткольэты у’рэтнутэнут.
Ытлён гъурэтлин мыкумкыльык Брянский областык.
Рыпэт ымы ынин майӈатвакаӈынвын нымным Гыргоча Умкыгынритыльу нылгыӄин.
Ӈыронӄачакэнак нымнымык ӄача лыгивылтумкуум, нымнымык-ым гамгарак гыролмакы нывытэчгытрыпэраӄэнат варэвычьысадыт.
Мария Феоктистовнана тывма умкывыргыргын, ынин лылет лыгэчемгъотвагты нынъэлӄинэт.
Ынан нинэгитэӄин чьэчеӈэ калейвыё ӄэргычьын ынкъам ынык рээн чьэчеӈкэлит нэнагэтаӈӈоӄэнат Тэгрыӈэнэ.
Тэгрыӈэнэ нинэльуӄинэт уттыт ытръэч кинок чама журналкартинкак ынкъам вай игыр ӄынур чьэчеӈъылетыльын умкуум ынык рыягнавкы нытваӄэн.
Ӄэргычьык-ым рымагтыкэн выялвыргыргын, ӄынур рай умкин выргыргын, тэнъепэчгин ынан авалёмкэё!
Элек-ым, паӈъэвӈытонвы рагтык, ынык вычготтычанляк книгак ынкъам эвиръык рээн нытваӄэнат мачмынгыткэн тыӈаӈӈольыт мэйъулет.
Ытлыгэ винрэннин ытлён тэйкык ӈирэӄ ченлет, йыръэннинэт нутэсӄэ, улювнинэт ӈэнку мэйъулет ынкъам ранмычыӈкы аӄагнэӈӄач ченлет рытрилнинэт.
Вулӄытвик чама ӈаргынэн пылматвама Мэмылына нэнанатвыӄэн ынӄэн огород.
Аны вай ынӈин ӄэтпыльатыӈогъэ, рыпэт амынан гыепыӈонэнат мэйъулет: нинимлыттъыӄинэт ваамгыпы, ныпылмэръэв (вай-ым ынӈин гивлин Тэгрыӈэ) нинэнчимытвэтӄин нутэсӄын.
Вытэчгытрывъайӄагтэ амӄынъычо майыӈкы нынъэлӄинэт.
Мэмыл ныкачьаравкэн, ратомгыт-ым ниничгытэтӄинэт.
Вай ынӈин тэӈвытку гыннэӈӈыттыколхозык Эргыръон гэнтыӈэвлин огородтыӈачьын.
ныпылмэръэв (вай-ым ынӈин гивлин Тэгрыӈэ) нинэнчимытвэтӄин нутэсӄын.
Вытэчгытрывъайӄагтэ амӄынъычо майыӈкы нынъэлӄинэт.
Мэмыл ныкачьаравкэн, ратомгыт-ым ниничгытэтӄинэт.
Вай ынӈин тэӈвытку гыннэӈӈыттыколхозык Эргыръон гэнтыӈэвлин огородтыӈачьын.
Ынкы элек Тэгрыӈэ таӈымъылёӈэт амноӈъеквэ нычейвыткуӄин, нытыӈэчьыгичиӄин.
Еп Въэӈык Мария Феоктистовнана рыгйивэтыгйит гэтэйкылин элеӈиткин ӈиныльин натуралистэн мигчиркин тэнмычьын.
Тэгрыӈэнэ нылгиныӄитпъэв ынӄэн тэнмычьын нинэнкуврэтэвӄин.
Ынан нинэлӄырирӄинэт тыӈэчьыт ӈайгыточгыеквэ, ваамчормыеквэ, ӈайыткынэты ныттэтӄин, чекыяагты амноӈэты нылӄытӄин.
Ынан нинэгичиӄинэт витъыт ынкъам уунъыт, эӈэӈтыӈэчьыт, эйгысӄыкинэт мылячмычольыт тыӈэчьыт.
Вай гамгъоравэтльан, микынэ эйгысӄыкин нутэнут ыннаны вальо, этыӈэчьыкыльу нинэлгыӄин, алван нъачемгъоӈӈогъан, ыныкит ынкы Тэгрыӈэнэ рээн амноӈъеквэ нъэчейвыткуэн.
Вай-ым ынкы элек а’ткэвма гатвален ытлыгин гитэнэӈ.
Ынпыначгык Мэмылына гатвален ӄонпы ынан рыкалготкэвъё гитэнэӈ.
Вай мылячмычольыт тыӈэчьыт румэкэвыплыткук, Тэгрыӈэнэ рэнумэкэвӈынинэт лыгъоравэтльааӈӄакэн мыргот.
Аны вай ынӄэнагты галгэкачьаравлен ынин тэленъепкин тумгытум Йынрын, ваӈӄыттамэнӈыльэн Гэмавъенэн экык.
Ытри лыгъэтвыӄайыткынык эквэтгъэт аӈӄачормынолгата, Тэгрыӈэнэ гэнлейвылин ытлыгин гитэнэӈ: ытлён вай нычимгъуӄин мимлычыку эмлылетэ а’ӄальоӈ мыргот.
Наӄам кэтэм турэквэтык ынӄэн научный экспедиция, ӈиныльэ натуралиста томгэты тывма, миӈкыри вальыт имыръэнутэт варкыт мыргок, люур вай лыгъитвъэт аркычыткоэ.
Тэгрыӈэ инэнрэтысӄычетгъи ы’твынолыӈкы, рынрыё-ым гитэнэӈ рэрэннин мэмлычыковты.
Йынрын ытри Тэгрыӈэ чыпъэтыльэтгъэт ӄэвъяӈӈотагнэты.
Ымы вай августык ынаномычьатъылё лыгъоравэтльааӈӄак ытръэч амыргынан умӄэт альэӄатык нытэӈычьэтӄинэт.
Чама-ым вай чыпъанма ӄымэк нэтрилгъэн ы’твъэт: энмэч вай эйычгитэ гэниичгэвлин — мэткиит альэӄата найъоан.
Вай-ым вытку вулӄытвик ытри рагтыгъат — галгэӄэвъяӈӈоленат, гитӄыевлинэт; уйӈыльинэт амыргокыльэнат ынкъам эгитэнэӈэкэ.
Вынэ ӈан-ым гитэнэӈ аны лыгэӄылгэлёгыргын.
вытку вулӄытвик ытри рагтыгъат — галгэӄэвъяӈӈоленат, гитӄыевлинэт; уйӈыльинэт амыргокыльэнат ынкъам эгитэнэӈэкэ.
Вынэ ӈан-ым гитэнэӈ аны лыгэӄылгэлёгыргын.
Ӄэтэв вай ытлыгын уйӈэ ярак: ытлён правленияк омакатынвык нытваӄэн.
Тэгрыӈэнэ малейвынэн гылгын, омаквъэ, кыкватавэръэпыгъэ.
Миӈкыри аны вай тывык ытлыгэты рытымӈэвъё гитэнэӈ?
Игыр-ым, ӈирэӄ гивит галяк, рэӈатыляма Хабаровскагты, Тэгрыӈэнэ кэтъома ынӄэн рэмыннуӈыркын.
Ӈан-ым ӈэнку вулӄытвик ытлён аӄатанӈыткоӈ нытваӄэн.
А’тчак лывавык ытлыгын, Тэгрыӈэ ратомгэты ӄытгъи — ваӈӄыттамэнӈыльэты Гэмавъена.
Ынкы таӈымыльо нунтымъэв нытваӄэн: мэгчерчемгъотвальа ваӈӄыттамэнӈыльа рыпэт ымы люӈльутэ рыннин итӄыевыльын Йынрын, рыпэт ымы лёӈымӈылёта рыннин, иам Йынрын элвэльинэтэ авэръэпыӈӈоэ.
Ынӈатал-ым таӈамалваӈ нычимгъуӄинэт ынкы капчачавыльыт Тэгрыӈэ ытри Йынрын!
Вынэ-ым мыкыӈ аны нылгайылгавӄэнат: миӈкыри авнатвыка рытык Мэмылына рытымӈэвъё гитэнэӈ.
Янор чит Тэгрыӈэ рэгынтэвӈыгъи, еп эплыткукэ каникулыт, Въэӈэты.
Йынрын-ым нивӄин: мынгынтэвмык нотагты, чычаткэнагты, ӄолеӄорагынрэтколхозык нымытвальэты; Въэӈык эӄылпэ нэрэльумык, эмнуӈкы-ым таӈатчыӈ.
Ымыльо ынкэнат чимгъут лёӈоратвальыт, йъарат аны ёргэты вальыт: вай-ым эвыр ынкы ытлыгэ чеэкэй нъэчимгъунинэт: рытымӈэвъё гитэнэӈ ынкъам тымӈэвыльын ӈээкык, лыгэн гынтаквырга наратвыӈынат.
Ярак пэлятык ынкъам тымӈэтвальо рапэраӈык?
Вай-ым ӄырым пэтле рытымӈэвъё ныльунин, гэтанаӈъёчгын пэнинэк ныймэтваӄэн — мэӈӄъом ныльунин, энмэн, эйыръыкыльин?
Вынэ-ым ынӄэн ымы э’тки.
Ӈирэчеӈыроча гэвэты рэткивы.
Ынӄоры-ым вэнлыги тывъёлӄыл, ӄымэл-ым ытлыгэ мэӈин рай тульыльу рэлгыгнин — вынэ ынӄэн пытӄылым а’ӄаӈ.
Ӄынвэр-ым Тэгрыӈэнэ вэтгычемгъонэн ымыльо тывык ытлыгэты.
Йынрына чит Гэмавъе йилюткульу лыӈыркынин, вачаӄ ынӄэн Тэгрыӈэнэ э’нӄу лыгнин: чинит энарач — чинит-ым мачынан ы’нъэйӈэльэтын!
Ытлыгын янор рыпэт лёӈлымалява итгъи.
Гэтанаӈъёчгэты ӄытгъи, рывэнтэннин, тэӈгитэнин, ӄынур вай гитэнэӈ миӈкы ӄъавалык таӈатчыӈ.
Ынӄоры эймэквъи Тагрыӈана ынкъам пынлёнэн:
Иам тэргатыркын, ӈээккэй?
Мачынан аны, гымнин лылет еп ныӄэргыӄэнат.
Гымнан ымы эгитэнэӈэкэ ынкы тырэльуӈын гынник, микынэ ӄырым ымы ръэнут ныльунин.
Гынан-ым ӈан ӄонпы нинэнлейвигыт.
Ӄэглынангэт ӈээккэй.
Вынэ-ым вай рыпэравынвы, калготкэнвы.
Ӈот-ым ымы ынпыначгыт ӄол нитӄинэт ӄынур ӈинӄэйӄэгти нытваӄэнат.
Вай ыныкит ӄэглынангэт тывык, гымнан гитэнэӈ ытръэч кытӄонача нэнаяайгым.
Ы’твыткома-ым энмэч кимэвӄэву нитӄин.
Вай-ым гынниӈӈытысӄивык вэтыӄун ытръэч яаёлӄылтэ рыляйвыёлӄылтэ.
Тэгрыӈэнэ-ым нинэчичевӄин — ынӄэн пычеӈиркынин, ынкъам ынӄэната пыткылым мыкыӈ нытилиръуӄинэт мэрэт.
Аны атэргатка, ӈээккэй, — нытъивъэв ивнин Мэмылына.
Ытръэч пэчгыян ынкъам анӈэнаян рытымӈэвъёгты нытэргатӄэнат.
Вай-ым амӈылёка тэймитгъэн!
Иӈӄун опопы янот нъэнамӈылён.
Вачаӄ вай мури чеэкэй вальыморэ: гым — гынинэйгым ытлыгигым, гыт-ым — гымнинэйгыт ӈээккэйгыт.
Ынкъам имыръэнут ымыльо мургин чеэкэй яаёлӄыл.
Ынӄэната вай гынан чиниткин гитэнэӈ рытымӈэвын, Тэгрыӈэй.
Вынэ ӈыркычгыргын ынӄэн тэрго лыӈык.
попы ӄытвыгын, ръамыргот торгынан нинэлӄыриртури?
Ынкъам ынан пагчеӈэты Тэгрыӈэнин пыӈылтэл палёмтэлыӈонэн: ӄытлыги вай мыргойпы нытэйкыӄин иод ынкъам бром, ӄутти мыргот ынан таӈычьык калейнотасӄынтаӈытватык ныяаӄэнат.
Игыр-ым Тэгрыӈэ чичеквъи: вай Мэмылына ытлён пынлёркынэн, иӈӄун гитэнэӈ эвнэчимгъукэ нынтыркынин.
Ӄэйвитык ратгэмавӈэн, люрэӄ ӄэглынангэт ытлён пагчеӈатыӈогъэ ынкъам ванэван унмык гитэнэӈ ӄылгилю нылгынин.
Ытлён аны эпичгыкыльин.
Ытръэч гыёлятгыргэты ытлён ныпичгыӄин.
Ынкъам вай ынӄэната вэчьым ымы ынин ӈээкык гэнаглятлен.
Тэгрыӈэнэ ӄэтъонэн, миӈкыри ынӄэн гитэнэӈ ытлыгык нъэлгъи.
Ытлён-ым ӈан ынкы еп мъыӈээккэӄэю нытваӄэн.
Ытлён вэчьым мынгытгэвэльо гатвален, лымэвыр мынгыткэн ыннэн парол гивильу.
Ынкы рай нымнымэты гэпкитлин учёный, ынан нинэнумэкэвӄинэт варатэн грэпыт ынкъам лымӈылтэ.
Ытлён Мэмылына нэнӈивыэн, миӈкыри ӄун нымнымык Мэмыл ынан таӈычьо пыӈылтэлыльо нылгыӄин.
Ымволӄытвэӈэт палёмтэлык ынкъам ымыльэты тетрадь кэлийвык, учёный иквъи:
Аны гымнан тэленъеп ванэван ынӈин вальын таӈпыӈылтэлыльын мыльуэн.
Ӄэглынангэт гыт эргыпатыркын.
Вачаӄ вай ымыльо гынин тывъё ипэ фольклоро а’ӄалгыӈ.
Ынӄэнат вай ипэ пыӈылтэлтэ, ӄырымэнат лымӈылтэ.
Ынӄэн таӈычьыгыргыт гыныкайпы нымытвагыргэпы пыӈылтэ.
Ӄол итыркын-ым нылгинытэӈъэв чиниткинэмил тывыркынат ӄутти руссильэпы литературайпы.
Вай гынан тывыркынат пыӈылтэлтэ Гоголын, Горькийын.
Гымнан-ым гынан чинит чемгъотайкыё тыравалёмӈыркын.
Лымэвыр томыкайпы валёмъё, тымӈалголяӄ.
Ипэӄун вэты фольклоро ынӄэн итыльылӄыл, чинит варата рытомгавъёно.
Вынэ вай талымӈылӈык гым эгъюлеткыльигым, — тэнӈыткугъи Мэмыл.
Ынӄэнат-ым россекнигакэнат пыӈылтэлтэ ратомга лыгэпагчеӈэты ныпалёмтэлӄэнат, миӈкыри ӄун ынӄэнат нипӄинэт пыӈылтэлтэ, лыгъоравэтльамэл-ым еп тъэркин книгат.
Лымӈылтэ-ым.
Ынан лымӈылтэ ынкъам грэпыт ӄолеярак равалёмӈынат.
Эргатык кынмал мынылӄыт ынпыначгэты Атыкына.
Ытлён ынан чинит нытэгрэмӈыӄин, ӄырым лым ымморыгнотаеквэ таӈыӈ вальын гырапӄылявол ӄыльугын.
Учёный киквъи.
Иӈӄун эвнэнэкэвкивкэ авынральыт, ытлён чит чоттагнык атчьатыркын.
Мэмылына ытлён ивнин:
Вай-ым ынӈот нитӄинэт лыгъоравэтльат: ыныкит гыныкы етгъи рэмкыльын, гыт-ым уйӈэ уттыкэ, ӄынчимэв утту оргоор, иӈӄун рэмкыльын номавын; эвыр-ым уйӈэ ымы орвыка — яракэн ӄол ульив увинтинэӈу ӄынчимэв.
Вынэ чамъам гыт чоттагнык рэйылӄэтгъэ.
яракэн ӄол ульив увинтинэӈу ӄынчимэв.
Вынэ чамъам гыт чоттагнык рэйылӄэтгъэ.
Тэгрыӈэнэ рэлку айколяннэн рэмкыльын.
Ынан айколё рыраннэн умӄэнэлгын.
Ынӄэн-ым умӄы Мэмылына пытӄыкытур ганмылен.
Рэмкыльын атчьатгъэ ынкъам рай ръакнигы калевэтгавыӈонэн.
Мэмылына пынлёнэн, ръакнига ынӄэн, ынкъам рэмкыльэ татлыӈык пууръу калевэтгавыӈонэн о’раӈ.
Ынӄэн ӄытлыги Некрасовын стихыт.
Тэгрыӈэнэ ытри Мэмыл лыгитэӈу нэлгынэт ынӄэнат стихыт.
Ытри вай ынӈин пагчеӈэты ныпалёмтэлӄэнат, нымкыче пытӄыкалевэтгавыйго нынтыӄин, рыпэт акватыӈок, учёныя йылнин ырыкы книгы.
Мэмылына э’нӄу люӈылгэ рыннин.
Ытлён иквъи.
Эвыр вай ораляйвыма рылеивыркын ынӄэн книгы, этъым аны ӈан лыгитэӈу лыӈыркын.
Пууръу ынан учёныйына рыӄэвивнин умӄэнэлгын.
Аны вэлынкыӄун, — иквъи учёный.
Вай-ым ынӈин Мэмыл гитэнэӈэльу нъэлгъи.
Ынӄэн гитэнэӈ ынан нэнаяаӄэн Тэгрыӈэ мыргоэнаертагнэты.
Ӄэйвитык ынӄэн мыргоэнаергыргын гэплыткулин альэӄатыльатык чьымимлык Лыгъоравэтльаӈӄак, вэнлыги Тэгрыӈэ панэна ныпэгчиӈэтӄин тыӈачьэты.
Ӈирэӄ гивит галяат, ӈээккэӄэе нымэльэв пылыткунин школа энмэч ынин рагъёчачӈыё ванэван ботаникано, ипэ-ым агробиологияно нылгыӄин.
Наӄам пэнинэмил ынан мэчынкы нъурэнчичьэтыркынинэт ромакавъёттэ тыӈэчьыт, нъатвыркынэнат садыт, тэнъеп ынан чинит альокэёт, нъэчимгъуркынинэт смородина ынкъам клубника, тыӈэльылӄылти ынкы вакаӈынвык, миӈкы тыӈэркыт епэчгин амыргынан рыттыт, челгоонъыт, эйгысӄуунъыт.
Тэгрыӈэ вэтыӄун кэлиткусӄивыльылӄыл институтэты.
Ынӈин нивӄинэт учителыт, ӈэнрилы нытэгъеӈӄин нэмыӄэй Тэгрыӈэ, э’птэ-ым ынӈин нивӄин ынпыльын Мэмыл — ӄэйвитык ынӈэ нылгэглёӄэн ӈааккагты.
Хабаровск вынэ энмэч ӄырымэн Въэӈ!
Въэӈгыпы Тэгрыӈэ ныетӄин ӈирэче ыннэн гивик — элек каникулык ынкъам льэлеӈкы.
Лымӈэ-ым ӄунэче льэлеӈкы Мэмылына нэнаёпатӄэн ӈээкык.
Игыр-ым ытръэч элек, ӄунэче ыннэн гивик, рарагтыркын Тэгрыӈэ.
Льэлеӈкин каникулыт урэкыльинэт.
Хабаровскайпы аӄапкэрыӈ.
Ымы вай кэлинӈивыт ӈыроча ораӈ рэлеркыниӈыт.
Ӄэйвитык вай Атыкын экык пыткы ыяа нырэгъючечӈыӄин — Ленинградык.
Вачаӄ-ым Атыкын ынпыӈэв еп ныегтэлӄин ынкъам ӄутти нэнэнэт ынык рээн нымытваркыт.
Мэмылын-ым тэӈытръэч амынан ӈээкык.
элек, ӄунэче ыннэн гивик, рарагтыркын Тэгрыӈэ.
Льэлеӈкин каникулыт урэкыльинэт.
Хабаровскайпы аӄапкэрыӈ.
Ымы вай кэлинӈивыт ӈыроча ораӈ рэлеркыниӈыт.
Ӄэйвитык вай Атыкын экык пыткы ыяа нырэгъючечӈыӄин — Ленинградык.
Вачаӄ-ым Атыкын ынпыӈэв еп ныегтэлӄин ынкъам ӄутти нэнэнэт ынык рээн нымытваркыт.
Мэмылын-ым тэӈытръэч амынан ӈээкык.
Вачаӄ Мэмылына ванэван ныръарэгнэн ӈээкык.
Пууръу вай!
Мачынан нырэгъючечӈыркын, мачынан лыги нытчынин ымыльо агъёляткэё Мэмылына, мачынан ыныкагты нывэнтынэт ымыльо ръэттэ тэленъеп айпытвальыт лыгъоравэтльагты.
Ытчая Нутэӈэвытынэ акватыӈок мэмылмытӄык ыпаннэнат кавкавпаттэ.
Тэгрыӈэ акватыӈок етык, энмэч кавкавпаттэ гантэнмавленат, ынйивэ Гэмалӄотына ныпылмэръэв гытамманэгытъоля рычымкэннинэт, гыргоча-ым тэнуйгытъуле, иӈӄун ръэнут эвнэнмытӄынръэчумкэвкэ ченлечыку.
Аны кыкэ иам ынӈин мыкэльын!
Кавкав тыляма ӄырым итчыӄэву нитын — чемгъовты иквъи Гэмалӄот, — эвыр ыннанъылёӈэтэты эквэтыркын, ӈэръамытлыӈъылёмэл ӄытаӄъагэ.
Эвыр-ым аӈӄаеквэ тылеркын, ӈирэче мыкыӈ ӄытаӄъаркын, — нэмыӄэй иквъи Нутэӈэвыт.
Ӄэймит, Тэгрыӈэй, гынан вай тэӈу нинэлгигыт ынӄэнат кавкавпаттэ.
Ымы Мэмылына тэӈу нинэлгыӄинэт.
Тури ыяагты эквэтыркынитык, тыляма рэнуӈыткы.
Аӈӄаеквэ мури ытръэч Въэӈтагнэты мытрэлеэ.
Ытлыгэ ытръэч Въэӈтагнэты гым ринэркылеэ.
Ынӄоры-ым риӈэнэӈэтэ ринэнэквэтэквъэ.
Ынӄэн иӈӄун медаль гымнан тыпириэн.
Ынан ынӄэн тэленъеп энатваннэн.
Риӈэнэӈэтэ?
Ыныкит вай вайӈыльа Туарына лыги нъэлгынин, энмэн вай ынин Тэгрыӈэ рэрэгъючечӈысӄивы Хабаровскагты!
Чама-ым вай гырголята рэквэтгъэ, риӈэнэӈэтэ!
Ынӄэната ымы Гэмалӄот, Тэгрыӈэ ынкъам Нутэӈэвыт нэчичевын ынкэкин риӈэкин чимгъуйыръын.
Вай-ым ытри энмэч ынӄэнагты кэквъэт, ымы рыпэт ынпыначгыт тылекэвэ итгъэт.
Кылгынкэн-ым гивиӈит яал, еп ягталма Туар, ынӄэн вай ытръэч лымӈылык таӈытвыӈ.
Ынӈатал вэчьым Туарына пэгчиӈу нъэлгынин ӈээкык!
Чама вай ынӈатал колё корго нъэлгынин чычеткин ӈээкык!
Джуг-Джур ӈэгйиквик.
Хабаровскык вэтыӄун ытлыгэты гитэнэӈ тырэркурӈын, — эмӄэлелвынэ иквъи Тэгрыӈэ ынкъам ынӄэната чимгъутэ ӄынур рыӄэргавнэн ынин льулӄыл.
Тэгрыӈэнэ люур вай чичевнин, чимгъут, ынӈытэӄ вэтгыльо, эргыльо вальыт, авынвагты ръэчетыркыт, пылмэты нъэлыркыт, ӄынур вай йыӈэчыку нъэлыркыт.
Элкымъятэты ымы ӈан нытваӄэн.
Этъым вай риӈэмъетэ ытлён рильэннин ынкъам ытлён тъэраткоӈӈоэ.
Вай ынан гым энанэнагляквъэ, — эмӄэлелвынэ иквъи Тэгрыӈэ, гэтама ынык ы’ттъыёча вакъотвальын топыльын тылетумгытум.
Гымнан-ым ӄонпы ымыльо гынрыру лынъёлӄыл.
Ӄымэл-ым ынантаӈычьыгыргын вама тырэйылӄэты.
Топыльын тылетумгытум вэчьым ӈан географ.
Лымэвыр геолог.
Вэчьым ӈан экспедицияк игыр варкын.
Миӈкыръим ӄун мынгык, лиӈыткучьык ачгыта кампыс.
Чама-ым ӈан йылма рыляйвыёт ченлет, ынан йылнин ытръэч мэйӈымэнигъинъэн, ӈырантанйыръаткарманыльын.
Лыплявтыльын, ынин льулӄыл кувчемгъовты чама онтымэты нытваӄэн.
Ытлён геологиякэн профессор, — вэтгычемгъоэ Тэгрыӈэ.
Рай лыгимэйӈывитльэн нотагаймычьын.
Манэпылвынтын, мытӄымыт, лымэвыр апатитыт.
Ытлён ныгагчьав Москвагты нэтвээн тывынвы ынӄэн пыӈыл правительствогты.
Игыр-ым ытлён ванэван вэчьым нытъирэткуэн, ипэ-ым чимгъуркынин тывъёлӄыл пыӈыл.
нотагаймычьын.
Манэпылвынтын, мытӄымыт, лымэвыр апатитыт.
Ытлён ныгагчьав Москвагты нэтвээн тывынвы ынӄэн пыӈыл правительствогты.
Игыр-ым ытлён ванэван вэчьым нытъирэткуэн, ипэ-ым чимгъуркынин тывъёлӄыл пыӈыл.
Ӄэйвитык-ым ынӄэн тылетумгытум ымы ӄырым геолого, ипэ-ым инженеро-тараӈыльо таӈэтыӈ лымэвыр бухгалтеро-ревизоро, Въэӈэты эквэтыльу эмрэнчичьэнӈэ рай ръафинотчёт.
Вачаӄ-ым Тэгрыӈэ эмӄэлелвынэ энмэч нинэвинрэтӄин чимгъук Совет Министрэты пыӈыл: — вай ынӈин нъивын Тэгрыӈэ ынык вакаӈынвык вак.
Вэймэну лынъёторэ тумгытури министрторэ.
Аны вай тылгэкоргычьаркын гым, иӈӄун тытвыркын торыкагты майӈыльоо, винрэтыльылӄыл гаймычьавык мургин Родинакэн ӄолеыяанотанот, льуплыткук ынӄэн нотасӄыгаймычьын.
Вэчьым рай игыр лым ӄутти нотасӄыгаймычьыт варкыт ӈэнку районык.
Ытри вэтыӄун льоолӄылтэ ынкъам вэтыӄун мытрэльуӈынэт!
Ӈэнку нутэн мигчитльэлӄылти энмэч игыр нырэгъючечӈыӄинэт.
Гымык рээн гэриӈэмъетлин ыннэн лыгиӈинӈэвысӄэт.
Ытлён нырэгъючечӈысӄивӄин…
Тэгрыӈэнэ рыпэт рытгэваннэн, энмэн вай ытлён ипэ агробиологияльо ванэван геологияльо ныринӈыэн.
Ӄутти-ым тылетумгыт Тэгрыӈэнэ мэчлыги.
Ытри ынан лыги рытчынинэт еп аэровокзалык, а’тчама риӈэнэӈ.
Ытръэч вай ытлён катам акватыӈок пыкиргъи.
Тыляма-ым мытӄытыёма, ытлён кытэӄэй чейвыткуи амрамылявӈа, ынӄо выквыткынык вакъоэ, йытонэн кэликэл ынкъам рай ръэнут калеӈӈонэн риӈэнэӈэткульэ акватыӈок айӈавтагнэты риӈэтылельыт.
Лыгэн-ым вай Тэгрыӈэнэ люӈэлкыле ипэ мэӈин ынӄэн топыльын тылетумгытум.
Ӈирэӄ Главсевморпутык мигчирэтыльыт командировкайпы нырагтытыляӄэнат.
Ӄол вай — эргыпатыльын риӈэнэӈэткульын, Герой Советкэн Союзкэн, чекыяагты риӈэмъетык эргыпатыльын ымнотагты Тэгрыӈэ еп мъыӈээккэӄэю вама.
Игыр-ым ытлён энмэч мэчынпыльын, мэйӈэрмэну нитӄин.
Ынныконсервазаводкэн стахановыльын Рэнтыгыргын ынныпромышленностык тэгмигчитльэк омакатынвэты нылеӄин.
Союзпушнинакэн уполномоченный — мачьыръылыляоравэтльаӄай, чинит ӄынур ятъёлӄай, вай ӄынур ванэван гыргол, ипъэм ченэтмэгчервакаӈынвык нытваӄэн.
Ынан майӈычетлёгылгыкалеёчгычыкойпы нэнагтойвыӄэнат кэлинчымкэтти, нинэнчичьэтӄинэт цифракалейвыёттэ кэлитъулти, о’мчелгыкалетконаӈата ныкэлиткуӄин.
Крайисполкомык президиумык вальын ынкъам крайгазеткэн кэлимигчитльэн нэмыӄэй рай вэчьым нымкыче риӈэлейвыльыт.
Ытри нычьумэткуӄинэт.
Тэгрыӈэнэ тэӈвытку льуркынинэт ынӈин вальыт чьумэт: чьоматкоёлгык пууръу — манэёчгывытрын гэлгыльыма ынкъам гувыльыма гаквадратӄайма; чьумэт нывычгыӄэнат, пластмассайпы тайкыёт, ынкъам вай ытри чьумэткульэ нынвытгиӈэвӄинэт квадратӄайык патгыргэты.
Чьумэткульыт галгэгаймавленат, рыпэт ымы ванэван э’мпытвак ныпаанат, таӈванэван ӄэргычьэты нытлепынэт.
А’мын-ым вай, ымы Тэгрыӈэ энмэч урэриӈэмъетыркын.
Ынан йытонэн калеёчгыӄагчыкойпы книга ынкъам чит ракалевэтгавӈыркын.
Вачаӄ таӈылвавыркын: ӄынур вай ӄэргычьа ӈан ӄонпы лылет тиӈуйвыркынинэт, ынкы-ым рай ӄонпы вытрэтыркын ынӈатал таӈамалваӈ вальын таӈпэральын имыръэнут.
Ыныкит риӈэнэӈ киткинуӄэй ӈачгэты наркычатӄэн, Тэгрыӈэнэ чьумэткульык эмпытвальык левтык гыргочата нинэльуӄин ӄэлпэратыльын аӈӄаткын.
Ытръэч ӄунэче ынан льунин аӈӄаеквэ тылельын пароход, наӄам таӈӄонпы — эмӄынэйычгитэ тэркыӄэлпэратыльын орааӈӄаткын.
Мыраӈӄач-ым, Тэгрыӈэнэ ӄэргычьык ӄача рымагты — ӈэгти, ӈэгти, ӈэйымкын.
Иквыӈэгйиквин, армапэральыт ы’летыльыт ӈайыткынтэ, эквыӈайыткынкэн вэтгысӄыт.
Ӄэйвэ ынӄэн ӄырымэн Оймэконкэн ӈэгйиквин?
Вынэ ӄырымэн.
Оймэконкэн ӈэгйиквин гынмыеп мытрэӈагаляан.
Топыльа тылетумгэ ӄынвэр-ым рывэнтэннинэт лылет.
Тэгрыӈэнэ эвыр ынӄэн раяагнэн.
Вай эвычагты лылямма, — иквъи ытлён, — ӄынур вай ӄырымэн лыгинутэнут, ипэ-ым вай нутэкэликэл.
Ӄыгитэгыткы аныӄун, ӄынур нутэкэлик.
Ӄэглынангэт?
Ии.
Пытӄылым гыргол рэӈатыляма нутэсӄын майыӈкы нутэкэлимил ныпэраӄэн.
Игыр вай эви ванэван чекгырголята мынриӈэмъенмык?
Игыр?
Тысяч метрыт!
Вай лыгэн километр нотасӄытагнэты?
Ии — ӄун.
Гыт-ым, ӈан вэчьым вытку риӈэтылеркын?
Тэӈвытку.
Вай ынӈин тыгтыпэраркын?
Вынэ аны этлы.
Лыгэн ӄынур вай мачьаӄальоӈ.
Ӄэглынангэт-ым нутэкэлимил гырголяйпы нутэсӄын пэраркын.
Вай нутэкэликэл еп риӈэнэӈэк чекъыттъыёл гантомгавлен.
Ынкъам вай нутэкэликэл ӄэглынангэт пэраркын, ӄынур гырголяйпы гэтаё нутэсӄын.
Ынӈатал-ым ынӄэн гымык чимгъугйит таӈычьыгыргын.
Ӄэглынангэт— географ!
Вай ытлён таӈванэван ынӈин нычимгъуэн, эвма энмэн вай гырголяйпы нутэсӄын нутэкэлимил пэраркын.
Тэгрыӈэ нэмэ лыляпыткоӈӈоэ ӄэргычьэты.
Ӈутку ӈэгти гынмылкинэк алваӈ вальыт.
Уввытэчгытрыпэральыт, ынӄэн вытэгчытрыпэран авэтгыкыльэн, ынӄэн ӄырымэн ипэ ӈэйин пэрагыргын.
Ынӄэн ӈан майыӈкы рай ӄынур рэӄиничгытгынникин мэйӈыӈэлвыл ӈайгыточгык нэвииӄин.
Вынэ ынӄэн ӄэйвэ: уввытэчгытрыпэрамкын Тагрыӈана рай иам эюльыльу ныпэраӄэн.
Умкуум!
Ивкэ вай ӄиникви, — пынлёнэн ынан топыльын тылетумгытум, —  ӄэйвэ ынӄэн ӄырымэн умкуум?
Умкуум.
Ынӄэн-ым ипэ ӈэйкин умкуум.
Умкыкыльин эмнуӈйиквин тэленъеп мытгаляан.
Умкыт!
Лыгиумкуум!
Ынӈатал-ым тэленъеп ынан нинэрэльуӈӄин умкуум!
Ынык у’рэтнымык, лыгэрак ачгыта энмэч о’птытъар оттырат.
Рырытковты ынӄэнат ярат парохода нэрэтынэт — мыкыӈ мытлыӈӄылеккэнак уттыт ыннанпароходыткынык.
Нымръэтнолгата нытвэтчатваӄэнат уттынпыт, ынкаткынык кытыйга рыӄавъелъёвъёттэ ныймэтваӄэнат электроораакӄагтэ.
Уттынпыт — ынӄэн ымы уттыт, гэмгэуттуут-ым чит эюльыутту гытлин — чит нынӈэӄин, нывытэчгытрыпэраӄэн, рытлыт кытыйга нэнанкамагравӄэнат, ӄынур-ым ӈан уттытумгыт винвэ нэнанвэтгаатӄэнат.
Тэгрыӈэнэ нымкъэв ынӄэн нэнакалевэтгавӄэн, нинэгитэйвыӄинэт уттыт картинак.
Ыныкит вай таӈымыльо уттыт мурык нымык вальыт, — нычимгъуӄин Тэгрыӈэ еп ӄонъачгынкылассык калеткома, — люур нъэюнэт, нъэлӄутынэт, вытвыта нъавэръэпынат.
Вэчьым аны ӈан ымыльыомкоом нъатваана
рыӄавъелъёвъёттэ ныймэтваӄэнат электроораакӄагтэ.
Уттынпыт — ынӄэн ымы уттыт, гэмгэуттуут-ым чит эюльыутту гытлин — чит нынӈэӄин, нывытэчгытрыпэраӄэн, рытлыт кытыйга нэнанкамагравӄэнат, ӄынур-ым ӈан уттытумгыт винвэ нэнанвэтгаатӄэнат.
Тэгрыӈэнэ нымкъэв ынӄэн нэнакалевэтгавӄэн, нинэгитэйвыӄинэт уттыт картинак.
Ыныкит вай таӈымыльо уттыт мурык нымык вальыт, — нычимгъуӄин Тэгрыӈэ еп ӄонъачгынкылассык калеткома, — люур нъэюнэт, нъэлӄутынэт, вытвыта нъавэръэпынат.
Вэчьым аны ӈан ымыльыомкоом нъатваана
Ӄэтыӈок эйычгитэ нымкъэв нынноматӄэнат аӈӄачормэты мэйӈуттыт.
Вачаӄ уйӈыльинэт авытвыткыльэнат, рытлыт гэмчеткулинэт вачаӄ вай панэна маляётвальыт.
Тэгрыӈэнэ нылгинуръэв нинэгитэӄинэт ынӄэнат номыльыт аӈӄайпы уттыт лыгэн вай Мэмылына лымэвыр рай ӄутынэ микынэ тынылвэнаӈаткотагнэты ынӄоры оргоор лымэвыр тэвэнаӈ эмрэтэйкыӈэ.
Игыр-ым вай Тэгрыӈэ умкылӄык гыргочата риӈэмъетыркын.
Умкывыргыргын, — нычимгъуӄин Тэгрыӈэ, — аны миӈкыри рай вальын?
Ӄынур эты выялвыргыргын лымэвыр эйычгивыргыргын?
Этъым лымэвыр ӈан ӄынур риӈэнэӈтылечьывыргыргын?
Ытлён вэтгычемгъоэ: лыгэн вай пыкиринэӈу Хабаровскак ынкъам институтык нъэлыплыткук, вэтыӄун чымчаомкэты рэлӄытгъэ.
Лымэвыр рэквэтгъэ, эвыр умкуум ыяа ратваа.
Рэтэйылигнинэт рылгэ эюльыльыт уттыт, рэгитэгнинэт о’ракытыйгэты рытле левалыткольыт, рапалёмтэлӈынэнат выргыргэтыльыт.
Ынан чит пынлёркынэн тылетумгытум: ӄэйвэ варкыт умкыт Хабаровскак ӄача, ынръам вай ытлён энмэч гилкымъетлин.
Тъирэткуркын, лымэвыр элкымъятэты чимгъуркын, иӈӄун авнанваӈэлтавка?
Вынэ-ым вэнлыги ӄырым ытлён пынлёльатык рываӈэлтавъёлӄыл.
Авынральоӈэты таӈымыльо рэӈатыляма, вай тылетумгэ нэныгъевын Тэгрыӈэ энмэч ыныкит риӈэнэӈ вакъоэ Хабаровскак.
Акватыӈок таӈымныкэрэт Тэгрыӈэнэ ганвэтгаатлен въэӈкэн тумгытум.
Ырык Тэгрыӈэ ытри Мэмыл гэнвитлинэт.
Атэ ӄулирэлку ныйылӄэтӄин, тумгыӄэгти-ым катам эргыръотагнэты люнйылӄэтэ.
Ынӄэната, чама акватыӈота, льоойвыёта рэӈатыляма рыпэӈъивэннин Тэгрыӈэ.
въэӈкэн тумгытум.
Ырык Тэгрыӈэ ытри Мэмыл гэнвитлинэт.
Атэ ӄулирэлку ныйылӄэтӄин, тумгыӄэгти-ым катам эргыръотагнэты люнйылӄэтэ.
Ынӄэната, чама акватыӈота, льоойвыёта рэӈатыляма рыпэӈъивэннин Тэгрыӈэ.
Ӄырым рымагтэты мынриӈэмык, — иквъи топыльын тылетумгытум, рыема Тэгрыӈэ рэлпэпы.
Тэгрыӈэ ӈытогъэ рэӈанаӈчыкойпы.
Лыгэн тэӈвусӄымчыку, ӄынур льэлеӈкы.
Лыгъоравэтльанотак августык ымы эмгынунныкитэ ванэван ынӈин нывусӄэвын.
Тылетумгык рээн ытлён вэтгысӄыеквэ ӄэргыаэровокзалеты эквэтгъи.
Ӈэнрилы ымы ыргин кимиттъык нэрэтынэт.
Амын ӈот риӈэпкиртык тумгытури!
Мытлыӈэн минутат галяк автобус рэпкиргъэ.
Тургин-ым вай, Юрий Николаевич, ковльоргоор ӈутку, — ивнин дежурнильэ крайисполкомык президиумык вальын.
Амын йыӄӄайъым, — иквъи Юрий Николаевич.
Ӈыроӄ вакаӈынвыт варкыт.
Вэлынкыӄун, — татлыгнэн ытлён эргыпатыльа риӈэнэӈэткульэ.
Вай-ым гыт мачынан трапэлягыт.
Гыт Хабаровскак ӄонпы вальэгыт.
Вай-ым тумгыт ӈутрилы вытку пыкирыльыт мэчынкы трэйӈэӈынэт.
Амын етий, Игорь!
Гымнан-ым, Тэгрыӈэй, гынин чеӈыл.
Какомэй!
Нылгинитчыӄин.
Вэчьым вай книгат?
Книгат.
Мачамкынигат.
Вай-ым тэӈынӈин гым тычимгъуэк.
Ымы-ым вай гыт, тумгигыт Холмогоров, рэмкыльигыт э’птэ гымык ковльорва ӄэквэтги.
Холмогоров — ынӄэн топыльэн тылетумгин нынны.
Ытлён иквъи:
Гым-ым вай турык Хабаровскак нымкыче нытвайгым.
Чама-ым вай амгымнан ковльоргоор тырэйыръэнӈын.
Вэнлыги ымы ытлён Юрий Николаевичына рырвинрынин.
Город ныӄэргыпэраӄэн, вачаӄ Тэгрыӈэнэ ымы ръэнут а’ӄальоӈ: ытлён эмгынунык нанвакъовын, мыраӈӄачкэн ӄэргычьын агтанэн Холмогоровына, ӈачгыӈӄачкэн-ым — Рэнтыгыргына.
Ытри ӈирэргэри амгынон городык ӈытоат, рамкыльырак Амур ӄача, ынӄо-ым ковльоргоор пединститутык нымытварагты йъэчычегъи.
Равытгырэты пъултыэт, ынкы тэӈуйӈэ ымы ыннэн о’раак.
Ытръэч ковльорвъораака нычьувъэв нэнанӄэргавӄэн ръэт.
Ынӈатал-ым э’тки, — ныӈынваӈэӄэн ынӈин Юрий Николаевич, ӄынур вай ынан чинит а’ткэвма гэтэйкылин равытгыр.
Чывипыт йъилгын торымготагнэты калеткогыргын нъэлгъи, вачаӄ-ым еп анӄэргавка ӈотӄэн вакаӈын.
Вай-ым ӈотӄэн турыльын район, вытку мыттараӈыркын ӈутку.
Вынэ вай морыкы ӄивыткуй, Тэгрыӈэй, ыныкит ынӄэн а’ткэвма ратваа.
Ковльоргоор нывилгъи, ковльорвыткольа йытонэн Тэгрыӈэнин чеӈыл, тытлык ӄача рытрилнин ынкъам пэлӄынтэтгъи.
Наӄам ытри люӈэквэтэ итгъэт тытлыркыпчыткольын Тэгрыӈа татлынтагнэты коменданта.
Евъев, евъев, — ӄочеткынатгъэ рачыкойпы йылӄыӄулиӄул.
Кытэӄэй вэтгавыплыткок ынан о’мрайпэчгыт йыннэнат.
До свидания, Тэгрыӈэй!
До свидания!
Ковльоргоор ныпылмэръэв тылигъи ынкъам эквэтгъи.
Тэгрыӈэ таӈамынан пэлятгъэ.
Кытыйгыръоэ, гыргол рай ръэвыргыргыръуи — ӄынур рай кытыйга нэнанлыплятӄэнат кыкватпэӈамкын ынкъам нинэнытруӈэтӄинэт рэпалгык.
Ынръамым мэӈӄо августык пиӈэпиӈ?
Вынэ вай ынӄэн ӄынур мыкрилвыргыргын — вай кэтэм ынӈин нытваӄэн, ыныкит лыгичивтыл, киткит левтык гыргоча нырэӈагалясӄычатӄэн гачгамкын.
вай кэтэм ынӈин нытваӄэн, ыныкит лыгичивтыл, киткит левтык гыргоча нырэӈагалясӄычатӄэн гачгамкын.
Комендантӈав гъомрайпэчгыма пэлӄынтэтгъи ынкъам рывэнтэннин тытыл.
Тэгрыӈэ рэгъи ралковты ынкы энмэч ӈирэӄ ӈээккэӄэгти ныйылӄэтӄинэт.
Ипэ-ым вай амынан ыннэн ӈээккэӄэй ныйылӄэтӄин, ӄол-ым гэгъевлин ынкъам аплёратвака Тэгрыӈэ атчьатыплыткок, пынлёнэн ытлён.
Ӈээккэӄэй, ванэван еп ӄыйылӄэтги?
Епэчгин.
Микигыт-ым?
Тэгрыӈэйгым.
Тэгрыӈэйгыт?
Тэӈвытку ынӄэн нынны тывалёмыркын.
Тэгнынны.
Гыт Чукоткайпы?
Ии.
Гыт-ым микигыт?
Гым Светланайгым.
Нычигмъэв — Светайгым.
Иам-ым гыт кимылтэти?
Вай пэтле экзаменыт рэплыткуӈыт.
Гым-ым энмэч институтык гэнъэлигым.
Вай документыт гымнан почтата тынӈивынэт ынкъам никвым, вай энмэн институтык гэтчигым.
Медалыльэгыт?
Ии.
Ытръэч вай гымнин серебромедаль.
Вэнлыги-ым экзаменка.
Ынӈатал-ым йыӄӄай-ым!
Вынэ ӄыйылӄэтги, вэчьым аны тыляма пэӈъивэти.
Урэтылей?
Ванэван.
Риӈэнэӈэтэ.
Ванэван ӄайылгав?
Таӈванэван.
Ынӈатал-ым таӈычьыгыргын!
Эргатык ымыльо морыкагты нымэльэв ӄытвыгын.
Гым вай тэнъеп эриӈэтылекэ.
Мынйылӄэнмык, эргатык ипэ мури консультациягты ӄытыльылӄылмури.
Ӄыйылӄэтгъи.
Ынръам вай кытэӄэй вак Светлана нэмэ винвэӄэй иквъи:
Тэгрыӈэй, гыт еп эйылӄэткэ?
Епэчгин.
Ръафакультетык гыт рэкэлиткуэ?
Естественник.
Гыт-ым?
Гым литературальык.
Руссийилыкин ынкъам литературальын факультет.
Ымы Варя литфакык рэкэлиткуэ.
Вай ӈотӄэн ӈээккэӄэй, мургин нымытватомгын.
Ытлён Варяно нъэйӈэвӄин.
Гым чит ымы литературальык факультетык нырэкэлиткуӈигым.
Ытръэч вай гым никвым, энмэн ӈэранфакультетэты чамъам.
Вынэ ӄэглынангэт ӈэранфакультетык кэлиткук нынъотавӄэн.
Ии-ӄун.
Вай гым никвым татлыӈык, энмэн литература гымнан мэчынкы ымы кружокык тырэрэгъючечӈыӈын.
Ӄэглынангэт, литературальын кружокык.
Ынкъам чама вай.
Мэй, вай аныӄун ынӈот гым тычимгъук.
Миӈкыри?
Вай ынӈот.
Гым нэмыӄэй естественный наукагты нырэгъючечӈигым.
Вай-ым ынӈот мынвэтгаквылгымык: гымнан гыныкы ымыльо мурык факультетык гыёлятъё тыратвыркын, гынан-ым гымыкы ымыльо турык гыёлятъё.
Ва?
Ии вай.
Ӈот-ым вай мытвэтгаквылгымык.
Игыр-ым мынйылӄэнмык.
Ӄымэл-ым вай ыныкит гым ӈанэнӄач а’ткэвма тыратваа экзаменма, мургин вэтгаквылгыгыргын раӄылӄылё ратваа.
Ӈээккэӄэгти выйитвыэт, вачаӄ нэмэ лыгикытэӄэй.
Игыр-ым вэтгавымгоэ Тэгрыӈэ:
Светланай!
Гой?
Светланай, вай ытръэч ӄунэче тырамӈылёгыт.
Гынан лыги, вай миӈкы ӈутку таӈыркорыӈ гитэнэӈ.
Ръэнут?
Гитэнэӈ.
Гитэнэӈ?
Ӄэлюӄ-ым таӈыркорыӈ.
Ӈутку таӈымыльо таӈыркорыӈ.
Гым вай ӈутку энмэч вэлыткораеквэ гэмэчлейвигым.
Гым вай нэмыӄэй тэӈвытку Хабаровскак.
Мэӈӄоры-ым гыт?
Комсомольскайпы.
Иам-ым гыныкы гитэнэӈ?
Ынӄэн э’тки оратывъёлӄыл.
Увэӄучилӄыле тыӈивыйгу рыннин?
Вынэ ынӄэн ӄырым уваӄочелӄылеты.
Ынан эргатык тыратвыӈын.
Ӄыйылӄэтги.
Ӈээккэӄэгти, ӄынвэр вай, йылӄэтгъэт.
Инъэ Тэгрыӈэ ӄэргычьайпэчгык выюнтыльэ катамльолӄылеты тиркыӄымчучьэ рыгъевнин.
Йылӄыёлгык ӄача, стулыткынык ынин танӈыӈавэръын ныймэтваӄэн, танӈыӈавэръэты-ым гэтиплин кэлиӄэй.
Тэгрыӈэнэ йыннин ӄэлиӄэй ынкъам калевэтгавыӈонэн:
Ӈэвысӄэтӄэй, мури консультациянвэты мытылӄынмык (вынэ вай йылӄанма гынин нынны тынтыяатын: вай ытръэч лыги — нылгинытэӈӄин, ытръэч-ым миӈкыри ипэ вальын тынтыяатын.
) Люӈыныгъевэ мытынтыгыт, миӈкыри ӄун лыгэкавычьэты ныйылӄэтигыт.
Вай мурык ченлечыку таӄъат вальыт ӄынур чиниткинэну ӄылгыгынэт.
Вэтыӄун чанлячыковты ӄытлепги, ынкы рай чачаръанотат варкыт.
Ыныкит рараяагӈын утюг, комендантӈавгыпы ӄыгнатгын.
Ытлён ытчай Дуняно нъэйӈэвӄин.
Энмэч ток варкын электроутюг танъяаӈ.
Света ынкъам Варя.
Вынэ ӄэглынангэт утюг яаёлӄыл.
Игыр вай эӄэгниркын, таӈыйпыӈ элгымычыквын, ынръам рай вэчьым ченлечыку кымъукэтгъи.
Таӄъат-ым ӈан Варяна ынкъам Светана ченлечыку вальыт.
Аны рай ръачачатакэчгыт ынкы?
Вынэ а’ӄаанӄатыӈ, ыныкит вайманэты наранӄамэтвавӈыркынэгыт.
Ынан вай ыныкит ӈээккэӄэгти рарагтыӈыт, Тэгрыӈэнэ ытри Нутэӈэвытынэ ыпатъёта кавкавпата ранӄамэтвавӈынэнат.
Ытръэч вай ӄэйвэ наранчачальавӈынат ыргынан мэмылмытӄык ыпатъёттэ кавкавыт?
Этрилкэ кэлиӄэй, Тэгрыӈэ нэмэ вынынтатгъэ чотчотыткынэты ынкъам кавычьатэты э’мйиргъи.
Ынӈатал-ым вай миӈкыри алваӈ вальыт ӄэргычьайпэчгыт!
Кэргыпыткульыт рай.
Ӈан ынӄэнат кэргыпыт ныкамаграӄэнат!
Ытри нывиврэльэтӄинэт, о’ралвагты нылиӄинэт, нувэвӄинэт ныӄэргавӄэнат!
Тэгрыӈэ илкымъетгъи, нэнэнэӄэймил кэгрилӄэе маленэнат лылет.
Вынэ вай ӄырымэнат ынӄэнат кэргыпыт, ынӄэн рай ръэвыйилвыйилти ӈаргынойпы.
Ынӄэн вай.
Ынкъам люур вай Тэгрыӈэнэ чичевнин, энмэн рай ынӄэн оттывытвыттэ ӄэргычьык ӄача вальыт.
Вай ынан ынӄэн нытъивъэв нинэчимгъуӄин, ынӈэ вай чинит гэмо, мэӈӄо ынӄэн тъэватгыргын.
Вэчьым-ым рай титэ, ӈан ръакинок, ынан гэльулинэт ынӄэнат тэркыӄэлпэрат, кытыйга рэлёёк вытымкык.
Игыр-ым ынан нытъивъэв лыги: ынӄэн эюльыльыт уттыт ыныкы вайманэты рытле нылевалыткоӄэнат!
Эплеккэ аммычыквыльын Тэгрыӈэ кытгынтагъэ ӄэргычьэты, рывэнтэннин.
Ӈирэӄ таӈпэральыт иквывылгилти ораыныкы нырытлынпэтгавӄэнат.
Вай ӈотӄэнат вытэчгытрыльыт, чыӄыльыт вытвыттэ, ытри тантайылеӈыӈ рылгэ, таӈынтымлятыӈ ылпэты, йыкыргычормэты.
Тэгрыӈэ о’рэвтылягты нытлепӄин.
Вай ӄэйвэ, ӈирэӄэв пытвыран.
Вай этъым айвэ вулӄытвик, ытлён эвыча ӄотытвама, ытчайым Дуня омрайпэчгынтагъэ.
Ӄэйвэ-ым мэӈӄо ӈутку нытваан гачгамкын?
Вай ытръэч Тэгрыӈэ экэвкыльин: тыӈэчьыт мэчынкы таӈвыргыргатыӈ ванэван амынан нотасӄыткынык, мэчынкы-ым ымы чекгыргол.
Ынӄэн вылгилти нывыргыргэтӄинэт айвэ вулӄытвик ынык гыргоча, ынӄэн вылгиле ӄынур вай нывэймэнэӈинмэтӄин ытлён турыпкирыльын.
С.
Тумгыт.
Сентябрь-йъэлгын.
Айвалыӈӄачкэнат ӈайгыточгыт нывытэчгытрыпэраӄэнат, ынкэлыку увчелгыпэран — ӄынур кэлиннилын — ынӄэн уунъыт чама рыттыт.
Ыныкит галяк ынӈэнгыточгыеквэ, эвыр ынкы култэт уунъымычутэ нувпэраӈӈоӄэнат.
Амгынотъылёк тиркытир еп нымачгытлягнаӄэн.
Вачаӄ ыныкит йъытъуле нинэйпыӄин ытлён — аны ныӄэвӄин: вай льаляӈръоӈӈон энмэч лыгичымче.
Аӈӄайпы нычьыкытыйгатӄэн.
Чывипыт йъилгын галяк лымэвыр киткит мыкыӈ, Лыгъоравэтльанотанот ръылетгъэ.
Ӈэгвытгырык-ым чама айгысӄыӈайгыточгык еп кытурльэлеӈкинэт кытавыльыт еӄаеквэт, ӄэлюӄ-ым ымаляӈэт ванэван тиркытир ӈэнрилы нъээкуэн.
Еӄаеквэгэӈгыпы эвтысӄыеквэ о’раӈкагты вээмӄэгти ныпыльыльэтӄинэт.
Вачаӄ ымы ынӄэнат пэтле раӄэтыкванӈыт.
Ныкирит эӄылпэ нывусӄыръуӄин.
Игыр ӈаргынэн ныӄивритутъэвӄин, ынкъам, эчги тиркытир намэчатӄэн, Тэнмавына маякык электроораак нинэнынлевӄин.
Маяк ынанэквыэнмыткынык нытваӄэн.
Ынкэкин чычамыткавыльын ӄэргыӄэр ыяайпы нывытрэтӄин, ынкъам И’рвытгырык галяльыт аӈӄаляйвыльыт колё ныръэгӄинэт Тэнмавына.
Кымъыргин бригада ныпэлӄынтэттылеӄин Ӄытрыӄоймайпы.
Ӈэнри ытри гатылячьымытӄынталенат ынӄам чама гагтыленат учебникыт.
Палӄынтаттыляма рай ръэгъи тылечьын: ӈылынтольатыӈоэ, ӄынур а’ӄапэнъёлгын, нывэлыльатыӈоэ, ынӄоры ӄынвэр ӄонпы нывилгъи.
Чама вай айычгэръоӈӈогъэ.
Наӄам ченэтнымтагнэты лымӈэ ымъылёӈэт ынкъам ымныкэрэт тылельылӄылти!
Тэва эмнуӈэтгэт, нагтон ӄэйъытвъэт.
Кымъын ӄытгъи Тэнмавына маякэты, вэтгавъёлга рымӈылявынво рыннин председатель колхозкэн Эргыръон, энмэн вай ытри кимылтэтгъэт.
Ӄэтэв вай тылечьын чымче маякгыпы чимэтгъи, ӄымэл-ым ымы вай а’ӄанымӈылявыӈ яральыт.
Ыныкит Кымъын виргъи энмыткынгыпы, ӄэйъытвык ӄача энмэч гэнылӄутэтлин манэгран.
Ынкы ӄача ратамманэгытъолыткынык рырыткоё тылечьын нытваӄэн.
Тылечьыткульэ Йынрына мытӄыръэчумкэтыльэ, увпэраля нылгиныпылмэръэв нинэгитэйвыӄин гэмгэчывипыт тылечьыкин ынкъам кытӄонача гэватэты нырилпынилюӄин.
Бригадир эймэквъи тылячьыткольэты ынкъам пынлёвты вай ӄынур мачьайӈальатэты чама ейвэчу лыӈэты гитэнин.
Вачаӄ лыгэнитык: линтъылыльын тылячьычематэты тылечьыткульын ымы люӈытлепэ итгъи гырголягты, пыкэрыльэты Кымъына.
Ынкы Кымъын пытӄы чымчагты эймэквъи ынкъам пынлёнэн:
Ы’мто?
Йынрын вэнлыги нъэмпытваӄэн.
Ынан пылягкагноткынтэ нинэгитэӄинэт ынкъам таӈавъеткынка нытваӄэн.
Аны вынэ э’тки, — иквъи вакъома ратамманэгытъолык ӄача Кымъын.
Ынӈэ вай колхозык нъатчаркынэмык.
Пэтле агновты рэмкын рарыркаӈыттысӄэвы, муръим ӈутку.
Вынэ э’тки, — вэтгыры вагъэ Йынрын.
Ымы гынмыеп рыпкэратъёлӄыл мытынкимэвыркын, — ӄэйыӄын нывэтгавӄэн Кымъын.
Энмэч сентябрь-йъэлгын.
Ӈинӄэгти калеткорантагъат.
Ытри аны рай рэгъючечӈыльылӄылти, вачаӄ ӈот учебникыт ӈутку мурык ы’твычыку.
Гыт, Йынрон ныӈинигыт, уйӈыльигыт энэнэнэкыльигыт.
Кымъынэ эмӄэлелвынэ ӄынур вай льунин, миӈкыри ытлён колхозпредседателя Вамчена ынкъам учителя Эйӈэсынэ ӈынваӈэно нэлгыркын.
Рыпэт ынӄэната Кымъын этчывъентогъэ.
Вусӄыръугъи.
Вытку эргатык ы’лё тылечьыткульэ ӄэйыӄын рэтэнкэвӈыгнин тылечьын.
Кымъын иквъи:
Йынрон, манэграгты мынрэмык.
Вэнлыги вусӄымчыку ӄырым ымы рылгычьомыткынтэ ӄыльугынэт.
Мынчаё ынкъам мынйылӄэт.
Ынан эргатык, еп этиркининикэ трэныгъеквыт.
Ынан люрэӄ инъэ тылечьын рэтэнкэвӈыӈын.
Ӈотӄоры чымче — нымным.
Ынкы нымкыӄин Кымъынин чычеткинэт нынымытваӄэнат.
Кымъын нымкыче ырыкайпы нытаӄэн: ытлёнъым игыр ӄырым ӈэнри нылӄытын.
Манэграчыко бригадак рээн рэткивы.
Ынӄэната ӄырым ымы мэӈин нивын, энмэч тылячьычематвама Кымъын ӄонпы чычаткэнагты нылӄытыльэтӄин ынкъам ынӄэната ванэван ныгагчавын.
Э’тки ӄун Кымъын колё ныкорыӄэн.
Вынъэм ымы киткинуӄэй ӄырым мэӈин ынӈин нъэчимгъун, ыныкит Кымъын чычеткинэк нъэткивын: колхозык ытлён ымыльорык тэӈу чама лымалё нылгыӄин.
Вачаӄъым йъарат колё увэгнэнтатэты, ымы председателык Вамчена тывъёк майыӈкыӈ, нымигчирэтӄин Кимъын.
Манэграчыко ӄутти нычайпавӄэнат, ӄутти-ым натчьаттэнмавӄэнат.
Ымыльобригадак ытръэч амынан ӄытльэлявол Кэӈъири апыннытвакыльэн.
Ытлён ыннаны лымынкы танйылӄатыӈ, эченур эвнэмигчирэткэ.
Вачаӄ э’птэ ытлён нырапагчеӈатпэраӈӄэн, ынкъам ынӈот ытлён иквъи:
Аны эӄэтылечьыткульигыт, Йынрон!
Аны эӄуликэ, — вэчепэты иквъи Кымъын, иӈӄун Кэӈъири ытри Йынрын авнамаравка нитынэт.
Мэнигрэнмык рымагты навалёмын ӄаврыткын.
Коргылыляльын, элгыкырвэтроссеаачек э’мпэты манэграчыковты рэгъи.
Танӈэръын энмумкылевкыльин.
Йъыпэрамычыквык рымагты волвыкалеаӈӄамычыквын.
Вай Кымъына телеграмма.
Тэнмавына ӈанӄо рэтыйгу рыннин.
Кымъынэ рыпэтгавнэн кэликэл.
Янор эмӄэлелвынэ калевэтгавнэн, ынӄо о’раӈ:
Вынэ вэтыӄун эӄылпэ ӄырэпкирӈытык.
Ӈанэнӄач ымколхоза мытрэӄэтвыткусӄивы.
Вамче.
Валёмтык?
Мытвалём, — очыткогъэ атчьанма Кэӈъири.
Айычгэнма тэва аӄэтыӈ, — иквъи йъыпэрамычыквыльын аачек.
Ынан ванэван нычичевнин ӄытлимыӈэпчильын Кэӈъири.
Ынӈот мынит, — мэрынрэ иквъи бригадир, ынӄо кытэӄэй выйитвыгъи.
Чемгъоӈӈогъэ.
Ыныкит инъэ Йынрына рэтэнкэвӈыгнин тылечьын, — йыӄӄайъым.
Ралвавӈынэн — мынпэлян ӈутку ы’твык Йынрын, муръим чейвэ ӈагъеквэ мынэквэнмык.
Тылечьымытӄымыт ынкъам учебникыт ынан мытримтиӈынэт.
Ӄэглынангэт, — иквъи ынпыначгын Ӈоӈӈо.
Тылечьымытӄымыт бакчыковты мыныттъын.
Ынан лым ыннэн бак Тэнмавгыпы мыныгнатын.
Ынан ынӈин мэчынкы ымыльо мытрэныпкирэнӈын.
Ымыльо ы’твыльыт вэтгыры вагъат.
Вай ынӈин таӈэтыӈ, ӄэйвитык ымыльо рэӈъэленӈыт.
Ытръэч ӈот Кэӈъирин лылет гэлгипыннэвлинэт.
Ӄынур вай люур лыгэрыннытъылыӈогъэ.
Ытлён иквъи.
Ӄэйвэ.
Мэчынкы вэчьым имыт мытрэныпкирэнӈын.
Ытръэч вай ярак ы’твыкэ мури раӄылӄылморэ.
Рэӄэ-ым мытръытвытку?
Раӄылӄылё чейвыльымури колхозык нэрэлгымык.
Вэтыӄун гъытвыма мынэквэнмык ӈэнри.
Ыныкит вай кытӄонача Кэӈъири ӄэглынангэт рэӄын нивӄин, аны мачӄонпы ръэнут э’тки нэнатвыӄэн.
Люрэӄъым ӈагъеквэ тури тыляма гымнан тылечьын трэтэнкэвӈыӈын?
Ыныкитъым ралвавӈын тэнкэвӈык?
Ыныкит, ыныкит.
Вай лыгитэгъеӈыркын вэчьым гыт ӈутку пэлятык.
Китъам ӄикви, миӈкыри мынит?
Таӈавъеткынка.
Кэӈъиринэ-ым ӄэглынангэт ръэнут бригадира тывъёк таӈыӈ вальын ванэван ымы ныраӈэнтогнэн.
Ӄэглынангэт ытлён нылгъэнӄэтӄин ӈагъеквэ чейвык.
Пытӄылым эмтэтковты.
Китаӄун мынгитэн тургин тылечьын, — иквъи русильын.
Вайъым турык тылечьыткульык рээн мынъимтин тылечьын маякэты.
Ынкы тамэнӈырак мынъыгитэн.
Ы’мто, тумгытум бригадир?
Люрэӄъым мынъытэнкэвӈын.
Бригадира гитэнин механик.
Льулӄыл ынин эргаквъэ:
Вынэ вай ымколхоза мытрэвэлынкыӄунэтгыт.
Йынрын ытри механик ӄувръэтӄагъеквэ ӈайытӄынэты тыттэттылеркыт.
Йынрына нинимтиӄин тылечьын.
Аӈъачгыргын эмтэгты тылечьын вусӄымчыку и’ӄупэтык ӈайыткынэты.
Ымы рыпэт армъаачек Йынрын нъигнэтӄин.
Мэчынкы.
Механика ныпылмэръэв Йынрына рэлпыткынгыпы рывиривнин тылечьын.
Тылетумгыт выквыткынык вакъогъат.
Йынрын о’раӈайыткынэты лылепгъи.
Ынкы ныӄэргатысӄычатыльатӄэн о’раӈӄагты ӄымчучьын.
Механикъым о’рэвычагты нытлепӄин: рай ынкы ӈыронкилометрмэл урэльу нымкин йынӄагтэ нывытрэтӄинэт.
пынлёнэн Йынрына тумгытум.
Ы’мто тъэркин?
Вайъым ӈутку гыролмакы лыгитъэркин о’равэтльат.
Таӈымыльо майӈыян лыги.
Ымъым вай гэмгэӈинӄэйӄэй гымнан тэнлыги.
Механика секырэтъёчгын йытонэн.
Ӄэйыӄын нывэтгавӄэн:
Гым Анатолийыно нъэйӈэвигым.
Нынны гынин нэнаалёмэгым.
Нытааӄойгыт?
Тумгыт тааӄомгогъат.
Мэлгыӄэрганма Йынрына льунин:  рай иам Анатолийын льулӄыл нырэмыннуӈӄин.
Вай мэӈин ӄол ӈинӈэвысӄэт ванэван тэнтумгу ӄылгыгын?
Аны иам игыпэркын?
Ымы вай аӄамӈылёӈ?
Йынрына тэӈгитэнин Анатолийын льулӄыл, ынӄо секырэчгыпы тыттунин пиӈпиӈ.
Варкын ӄэглын гымнин ӈэвылӄыл.
Ытръэч вай игыр ытлён ыяа Хабаровскак.
Ынкы нырэгъючечӈыӄин.
Иамъым энамӈылёй?
Вайъым ӈот.
Ынан этъоӄайӄын тратвыӈын.
Мынэквэт!
Анатолийына эмтэйпысӄычаннэн тылечьын ынкъам нэмэ о’рагырголягты ръэтӄагъеквэ эквэтгъи.
Мэй!
Евъев!
Кита гымнан мимтин!
Вынэ ӄырым, ельоӄай.
Гымръам.
Маяккэн тамэнӈырачыкон электричествота нылгэӄэргатӄэн.
Тэминӈэттылечьыт, тэминӈинэӈэт ныӄэлпэратӄэнат, ӄынур маравъытвыткынык.
Этъым вай ӈуткукин этын ныгтамӄэн.
Колё ӄэргыӄэр!
Ӄэлюӄъым.
Ымы ӈан аӈӄы нэнанӄэргавморэ.
Китъам  мынгитэн, миӈкы ӈутку чематгыргын.
Ӈирэӄэв чывипыт кэливытгыр галягъэ.
Ӈирэче тумгэ нэтрыткун, ынкъам нэнйылгэтын тылечьын.
Наӄам чематгыргын уйӈэ.
Анатолий ӄынвэр иквъи.
Ӄоо аны миӈкыри вай.
Чематгыргын уйӈэ, вачаӄ рэквэтэвык тылечьын мытылвавыркын.
Вынэ вэлер кытэӄэй, Йынрын, мынпаӈъэвӈытомык.
Мынтааӄомык.
Анатолий гынмыеп гиръытвылин.
Игыръым тылечьымытӄэ увэтыльын, ӄынур Йынрын, ытлён нотайкочаткынык нывакъотваӄэн.
Гыт, ельой, ӈутиннымык нытвайгыт?
Кытӄонача.
Вай ӈутку ӄол ӈинӈэвысӄэт нымытваркын.
Ӈавучителё нитӄин.
Вайъым ӈанъым этъым мыттомгыльатыӈо.
Ноябрьйъэлгык, празднигма, ӈавтыӈгэчеватгыргын мытрэтэйкыӈын.
Ӄыет морыкы, рэмкыльу риты.
Трэеты.
Эвыр ринъэйӈэвы ӈавтыӈгэчеватынвэты, вэтыӄун трэеты.
А’мынъым.
Ӄынур вай малкамчечы тынъэлык.
Вай вулӄытвик маякык вак тылвавыӈок.
Лыгэн эвыр мигчирыплыткук ныльувтэвигым, навэръэпэгым ынкъам эӄылпэ — калеткорагты, ӈавучителеты.
Тычичевык, — тэнӈыткуи Йынрын.
Ръэнут чичевын?
Раӄэты тэнӈыткуркын?
Вай тычичевын, иам гынан гэмгэӈинӄэй тэнлыги!
Анатолий ымы нылгитэнӈыткуӄин.
Ынан пиринин Йынрын рэлпэпы, чит нэнаройӈэмтэӈӄэн.
Наӄам акавкэгты ытри тэйкэвык, миӈкыри ӄун ӈирэргэри нытааӄоӄэнат ынкъам ныпылмэрэтӄинэт, иӈӄун эвнэнылвэтвылгыткукэ.
Кытэӄэй тэйкэвыплыткук (ӈирэргэръим нэрмэӄинэт, ӄынур ӈинкэйӈыт), ытри вакъогъат, нэтчывъентоӄэнат.
Ӄэглынангэт чичеви.
Ӈавучительгыпы ымы таӈымыльо ӈинӄэгти тумгу тытчынэт.
Ырык рээн ымы калеткоран калеткомгонвэты мытынтэнмавын.
Ӄэр-гычьыт мыттэйкынэт.
Ӈутку тамэнӈырак дианозитивкэн о’раак ырыкы тытэйкын.
Мури Нина ынӄэн о’раак мыттэйкын, —  ӈэвылӄыл гымнин Нинано нъэйӈэвӄин.
Йгыръым ынан гым мынгытӄавкласс пылыткук нинэвинрэтӄин.
Яврэна институтык трэкэлиткуэ.
Эмӄынвулӄытвик ныкэлиткумури.
мынгытӄавкласс пылыткук нинэвинрэтӄин.
Яврэна институтык трэкэлиткуэ.
Эмӄынвулӄытвик ныкэлиткумури.
Иамъым игыр люӈылӄытэ?
Читъым тылӄытыркын, ытръэч люӈыпкирэ титык.
Тэнмавына иниквъи.
Кымъына телеграмма ӄынльэтэт.
Ӈэйгиӈкы ыргин ы’твъэт.
Рымагты-ым гынан лыги.
Люрэӄ аны мэчынкы игыр таӈылӄытыӈ?
Вынэ ӄылӄытги, ва?
Гыт ӄылӄытги, ынан гытгытэ гымнан чинит.
Миӈкыри аны инэнӈивыркын, ельой?
Вай ӄыгитэ лиӈыткучьын.
Ныкиръуи энмэч.
Вайъым вэчьым ытлён а’тчак лываквъэ, атчьатгъэ.
Амынъым вай вэнъым тааӄок.
Вынъэм аны вай миӈкыри?
Аны акапчачавка Йынрын.
Нина рэчичевы, ӄырым нъээтын.
Анъым вай гынан гым вытку инэльуй.
Роравэтгавчетгъа?
Анатолийына ытръэттэгну тиӈунин сикырис, ринтынин пэнъёлгычыковты, ынӄъом нэмэ рычечьатыӈонэн тылечьын.
Малмытлыӈэн минутат галяк, ынан мыӈапчегты гитэнин Йынрын.
Тыляма ӈан гынин ӈэвылӄыл тымӈылён.
Ыныкит вай гыт гымыгваӄаӈынвык нъатван ынкъам эвнэвинрэткэ нъэнтын тумгытум, вэчьым ӈан ӄонпы э’ӄу нэнъытчыгыт?
Вайъым!
Ӄыгитэ ӈот вэчьым ӈотӄэн чематгыргын!
Кымъын ынанъыттъыёл кыеквъи.
Манэграчыко еп нытотъытваӄэн.
Ытлён вакъогъэ, гитэнинэт йылӄыльыт.
Йынрын еп уйӈэ.
Нэмэ чемгъотваӈӈогъэ Кымъын.
Кэӈъири ӄэглынангэт иквъи.
Ымы ыныкит имыт рыпкирэтык, вэнлыги ӄырым ӄэтвыткук ытри тэӈвинрэтыльу нитынэт.
Этылечьыкэ а’ӄарагтыӈ.
Бригадир ӄутгъи ынкъам ныпылмэръэв ваӄатэты йылӄыльыт, ӈытогъэ манэграчыкойпы.
Ӈоон ръэтӄай нымгыпы о’рамаякэты.
Ынкаеквэ ныгагчавтыляӄэн ӈинӈэвысӄэт.
Вай нывилгъи, гапойгычьыма пырнин рыттылгын ынкъам комсомолзначокык ачгыта йыпаннэн.
Эвыр вынынтатгъэ, Кымъынэ ытлён элкылнин.
Ынӄэн ӈуткукин ӈавучитель, ытлён Кымъынэ чакэттык нынымытваӄэн.
ӈинӈэвысӄэт.
Вай нывилгъи, гапойгычьыма пырнин рыттылгын ынкъам комсомолзначокык ачгыта йыпаннэн.
Эвыр вынынтатгъэ, Кымъынэ ытлён элкылнин.
Ынӄэн ӈуткукин ӈавучитель, ытлён Кымъынэ чакэттык нынымытваӄэн.
Калеткомгонвэты тырэпэлӄынтэнӈыркын.
Чеэкэй мынэквэнмык.
Ръэтӄай нылгиныӄувӄин, ӈирэнлеӈу ачгыта а’ӄаляӈ.
Кымъына ы’ттъыёча тылейгу рыннин ӈавучитель.
Вачаӄ эмвэймэнэтэ ынпыянвэты, Нина Ивановна ванэван ръэтъеквэ нылен.
Ытлён ръэтнолгата оонъыеквэ нылеӄин.
Кымъынэ нинэльуӄин: пэтле ынин элгытанӈыпляккэн култэт увэтгъэт уунъымычутэ.
Ӈан таӈъаачек, ныгтиӈӄин.
Кымъынэ Нина Ивановнан льулӄыл ванэван ныльунин.
Ытръэч вэлёлгын ынкъам ылпылгын галгэчелгыръоленат, янор ылпылгын.
Кымъын чичеквъи, ӈавучителя механик нэмыӄэй гытиӈыльу нинэлгыӄин.
Механикэн гытэӈгыргын лым атвыка, Кымъын иквъи:
Рэнльуӈэнӈын, миӈкы ытлён нынымытваӄэн?
Анатолийын яраӈы нъомрайпытваӄэн, вачаӄ тамэнӈырачыко рай иам панэна электричество нынлетӄин.
Нина Ивановнана тамэнӈыракэн тытыл умнин.
Нотайкочаткынык оммачайпывылгэты ныйылӄэтӄинэт Анатолий ытри Йынрын.
Рэтэммэниг, айколманэгык пууръу, рыватъё мытӄыӄипуӄиръын, чотчотык пууръу — вай ынӄэн ыргин айкол.
Толяй!
Вынэ ӄулитэ ытри игыр а’ӄаныгъявыӈ!
Ынӄэн йылӄэтыркыт тэӈмигчирыплыткульыт а’ачекыт.
Вэчьым вай ытри эргыръотагнэты гэмигчирэтлинэт.
Ӄынвэръым пэӈъивэтыльыт эӄылпэ, ӄынур мъынэнэнэт, йылӄэтгъэт.
Нина Ивановна пирӄыгъи ынкъам рэлёйвыӈӈонэн Анатолий.
Янор Анатолий рай рэӄын ӈынваӈэгъэ, ынӄо лылепгъи, вакъосӄычатгъэ ынкъам аны энэчгытэты гэтаӈӈонэнат Кымъын ытри Нина Ивановна.
Йынрын ымы гэгъевлин.
Янор ытлён нылвавӄэн чичевык, иам ытлён ӈутку тамэнӈырачыко.
Вачаӄ Анатолий валёмык, ынан ымыльо кэтъонэн ынкъам тумгык рээн нэмыӄэй иквъи:
Чавчывата ивнин:
Етти!
Ии, тыетык!
Чавчывата пынлёнэн:
Рэӄысӄиквъи?
Кэйӈэ татлыгнэн:
Вай-ым гым ныраӄаанӈаӈэгым.
Чавчывата ивнин:
Эвыр-ым рараӄаанӈаӈыркын, игыр гымнин ӈэлвыл ӄыгынритгын ы’лё ынкъам чымӄык мыйылгыт ӈэлвыл.
Кэйӈэ очнэн:
Ээй, вынэ мыгынритын!
Чавчывата ивнин:
Виин гым мрагтык!
Эчги тиркытир рэмэчивтылетгъэ, ӈэлвыл ӄынрагтатгын!
Кэйӈэ ивнин:
Миӈкы-м яраӈы варкын?
Чавчывата татлыгнэн:
Ӈоонко ӄэнъевчыку.
Кэйӈэ чавчыв ивнин:
Таам, вынэ ӄылеркын ярагты, ынан ӈэлвыл трэгынритыркын!
Чавчыв рагтыгъэ.
Кэйӈын ӈэлвыльык пэлятгъэ.
Кит-кит мачволкытвэӈӈогъэ, ӈэлвыл аммана тагъяӈыӈогъэ.
Кэйӈэ ӄэйвэ чеэкэй нинэрэнтыӈӄин, вэнлии авынраномакавӈэты манаӈчергъэ.
Ӄынвэр кэйӈын анӈэнайпыгъэ.
Ӄораӈы лыгэн чымче рытчыё нэнамӈылёйвыӄэн:
Ытлён ръэнут ӄыритйивыркыниткы?
Ӄынвэр ӄулилыръугъи:
Ытлёнӈын ӈэлвыл ръэгъи?
Наӄам ымыӈ вэлер пынлёк гаалёма!
Ынӈэ тивыркынэт.
Ръэнут ӄыритйивыркыниткы?
Лыгэн и’мпычейвыткуръуркыт, вэлер гататлыӈыткота!
Кынвэр ӈэлвыл пэлянэн, чавчыв ярак вальын йъонэн.
Пыкиргъи.
Чавчывата пынлёнэн:
Ӈэлвыл э’ми?
Кэйӈэ татлыгнэн:
Анны тытаӈылвавын румэкэвык.
Лыгэн гытэквэтгъи, маӈанчергъэ.
Ытлён ръэнут нылӄыриркин?
Наӄамымыӈ пынлёк вэлер гататлыӈыткота.
Ӄэйвэ нэнамӈылёйгым; Ръэнут ӄыритйивыркыниткы?
Лыгэн авъеткынка ныкымъыгилиръуӄинэт!
Чавчывата ивнин:
Каакомэй ынръам, иа’м пэлян ӈэлвыл?
Э’рыкур раӄаанӈаӈыркын!
Кэйӈын айычгырэтчальатыӈогъэ:
Мэй, мэй!
Эчену ынӈэ энанмыка!
Чавчывата ивнин:
Эӄуликэ!
Кэйӈын ӄулильыръугъи:
Оккой, анны энанмыркын!
Ӄынвэр чавчывата кытгынтыпэнрынэн.
Кэйӈын гынтэквъи:
Оккоймэй.
Ӄытлыги чавчываварат йъарат аӄаварат!
О’равэтльата рырынгиивнин кэйӈын.
О’равэтльата ивнин:
Етти!
Ии!
Кэйӈэ пынлёнэн:
Ръапыӈыл?
О’равэтльата татлыгнэн:
А’м, уйӈэ.
Гынин-ым ръапыӈыл?
Кэйӈэ татлыгнэн:
А’м, ытръэч-ым пэтле трэйылӄэтгъэ.
Миӈкри-м пэтле ръылетгъэ.
О’равэтльата пынлёнэн:
Титэ-м рэгъеквъэ?
Кыткытык.
О’равэтльата ивнин:
Ынӄэн игыр рэйылӄэтгъэ, вытку кыткытык рэгъеквъэ?
Ии, миӈкри-м гым ымльаляӈэт ныйылӄэтигым.
О’равэтльата ивнин:
О’тчоймэй, ынӈатал-ым нурэйылӄигыт!
Гым ытрэч ныкитэ ныйылӄэтигым, эргыръок ныгъевигым.
Гыт-ым, кынур въильигыт, ымльаляӈэт ныйылӄэтигыт!
Кэйӈын урэйылӄык курык ӈыркычаквъэ, льоӈатчыӈатэты эквэтгъи.
О’равэтльан нутэк ныйылӄэтӄин.
Кэйӈэ йылӄыльын катамтылянво лыгнин.
Кэйӈэ йыӈотконэн.
Йыӈоткок кыеквъи о’равэтльан.
Лыгэн илюкэ нытваӄэн о’равэтльан эмъэӄэлиӈэ.
Кэйӈэ эмтэйпынэн о’равэтльан арычгытвальын.
Эквэтгъи кэйӈын, нинимтиӄин о’равэтльан.
Эмтэма о’равэтльан милгэтгъи.
Кэйӈын рыгрыгык йынымнэн.
Рыгрыг кэйӈин ӈылетылетгъи.
Кэйӈэ эмтэё о’равэтльан ринтысӄивнин.
Кэйӈын мэмлеты и’рэгъи.
Мимлык чыпъылетгъи, ӈыленӈылет рыпиӈкувнин.
Чыпъынтогъэ, ӄулилыругъи:
Оккоймэй, чаӈыттыгыргын!
Мытив гэвъилин!
О’равэтльата тъарыгнэн:
Вэлер ӄун гынан-ым a’м раӄычгааркын!
Гынтаквыргэгыт, йылӄынвык рагэлечгааркын гымыкы!
Кэйӈэ э’йӈэвнин о’равэтльан:
Мэй, тумгытом, ӄыетги!
О’равэтльан ӄытгъи.
Кэйӈэ ивнин:
Ынӈатал-ым тычеӈыттэтык.
Конпыӈ игыр ӈоткатагнэпы ӄырым ымыӈ оттылгын мынрэӄэвыркын, э’тки гынтаквыргын!
О’равэтльата ивнин:
Э’тки!
Ымыӈ гым конпыӈ тымчек нутэк йылӄэтык!
Кэйӈэ ивнин:
Таам, вынэ мылеркын!
О’равэтльата ивнин:
Ии, вынэ ӄылеркын!
Вэлер чиниткинэт увикит мытынымчеквылгынэт!
Тыӈэскын ныӄаарэркэн гытгак.
Йъороръогъэ, наӄам эӄэвиръыльын, ӄэвъяӈӈогъэ.
Кайӈыран льунин, ынкы рэсӄиквъи.
Кэйӈын рагтыгъэ.
Яраӈы йыӈоткойвыӈонэн, чама гыролмэвыӈонэн.
Ӄынвэр рылгъэ.
Тыӈэскын кыпчевнэн, эвиръыт тъаётчайвынэнат.
Ӄынвэр Тыӈэскынэ ивнин:
А’мын тъылгыргэгыт!
Кэйӈын ӄулильыругъи:
Каакомэй, иа’м гынмыеп ивкэ!
Кэйӈэ пынлёнэн:
Мэӈко етгъи?
Тыӈэсӄынэ татлыгнэн:
Ӄаарэтльэгым, эмӄивъетэ ӈутку тырэсӄивык.
Кэйӈэ ивнин:
Ээ, опопы-м гымыг рээн ӄыльэлеӈитги.
Ытрэч-ым вай гым ымльаляӈэт ныйылӄэтигым.
Тыӈэскынэ очнэн:
Ээ, мачынан-ым ымыӈ гым трэйылӄылетыркын.
Кэйӈэ ивнин:
Эченур-ым ынӈэ рыйиткутэ инэныгъевкэ, лыгэн выква эвытлым уттэ левтык ӄэнаркыплыркын.
Йылӄэтгъэт.
Тыӈэсӄынэ йылӄыльын кэйӈын мэрынрэӄэй рыгрыкгыпы рыеткоӈӈонэн.
Кэйӈын ӄутысӄычетгъи:
Оккоймэй, ръэнут етгъи?
Вэчьым кэлы?
Тыӈэсӄынэ ивнин:
Мэй, аны гымнан тынйиткугыт.
Кэйӈэ ивнин:
Гынтаквыргэгыт, иа’м рыйиткутэ инэныгъевыркын!
Нэмэ йылӄэтгъэт.
Ӄолетъылё нэмэ рыгъявыӈонэн кэйӈын Тыӈэсӄынэ.
Выквылгын пиринин, левтык кыплынэн кэйӈын.
Эвыр-ым кэйӈын валёмгъэ.
Ивнин:
Рэръэӈыркын?
Тыӈэсӄынэ татлыгнэн:
Трарагтыӈыркын.
Кэйӈэ ивнин:
Ии, опопы ӄырагтыгэ.
Ӈутку ӈэйык рымагты гынин яральыт варкыт.
Рагтыгъэ Тыӈэсӄын.
Пыкиргъи ярак.
Гаӄолема нокватпэнрыгъан, намӈылён:
Миӈкы нытвайгыт?
Кэйӈык рээн нытвайгым Кэйңын ынкъам о’равэтльат
О’равэтльат рэлку нытваӄэнат.
Люур кэйӈын рэсӄиквъи.
О’равэтльата кытгынтыпэнрынэн, оммачайпынэн.
Рынэнин ӈаргыновты, рытайкаватыӈонэн.
Кэйӈэ о’равэтльан рыпирӄынин ранмыткынык.
Рэлку вальа о’равэтльата ралкойпы тынпынэн пойга рэнмык тынупэтыльын.
Мытив кэйӈын, ӄытлыги о’равэтльан.
Катам нанӄык тынпынэн.
О’равэтльан тынпыё тъылкамаграръогъэ:
Иикыккаа!
Йъэлии гым энанмыркын!
Кэйӈын и’рэгъи.
Кытгынтынтогъэ тынпыткольын ралкойпы.
Эвын гэвъилин о’равэтльан, тынпыё нанкык.
Кэйӈын льунин и’рэмйыльын ралкойпы тынпыткольа.
А’йӈавъевыӈонэн:
Мэй, ӄыетги!
Кэйӈын энмэч гэвъилин!
Ынӄо-м гитэнин въэтвальын о’равэтльан.
Ӄулилыругъи:
Ӄаӄамэй, мытив кэйӈын тытынпын, ӄытлыги о’равэтльан!
Э’рыкур нычимгъуйгым кэйӈын тытынпын, ӄытлыги о’равэтльан!
Ӄол а’ачек колё никвыӄин, наӄам мачтотъэты вальын.
Ӄол рыннин, ытлыгэ кэйӈыгилийгут рыннин.
Ынӄэн а’ачек кэйӈыгилигъи.
Ынкъо-м чемгъотваӈӈогъэ.
Ӄынвэр иквъи:
Китаӄун-ым мымӈылёнат ӈуткэкинэт эвыр рантоӈыт!
Ӄол йильэӄэй ӈытогъэ.
Пынлёнэн:
Мэй, гыт кэйӈигыт?
Йильэӄэй еп туръэйӈэвкы авынъайӈаровты рылысӄычатгъэ:
Чи-к-к-к!
О’равэтльан лыгэн иквъи:
Каакомэй, вэлер гататлыӈыткота, йъэлии тэнӈу инэлгыгъи!
Нэмэ ӄол ӈытогъэ.
Нэмэ пынлёнэн:
Йильэқ’эй рылысӄычатгъэ авынъайӈаровты:
Чи-к-к-к!
Ӄынвэр а’ачекычгын кытгынтакватгъэ.
Акватэты иквъи:
Каакомэй, ынръам кэйӈэ тэнӈу нэлгыркынигым!
Опопы мырагтыгъак!
Ярак пыкиргъи.
Ытлыгэ пынлёнэн:
А’мто, кэйӈын тымын?
Эккэтэ татлыгнэн:
Ванэван, э’тки, кэйӈыт тылвавынат пынлёк.
Пынлёк йъэлии тэнӈу нылгигым.
Ытлыгэ ивнин:
Каакомэй, мэвын пынлёта ӄынмыгын кэйӈын!
Эккэтэ ивнин:
Аны миӈкри-м, гымнан кэйӈын эйгулеткэ.
Ынкъам ынӄэната нэнамӈылёйгым эмрэйгуленӈэ.
Наӄам пынлёк-ым йъэлии нытлысӄычатӄэнат, наӄам гым тэнӈу нылгигым.
Ытлыгэ ивнин:
Вынэӈын, ӄыпаа кэйӈыгилик.
Яйвачгыргэгыт, кэйӈэ тэнӈу нэлгыркынигыт!
Юрэӄ ымыӈ пипиӄылгэ тэнӈу нэрэлгыгыт, лывавыльэгыт кэйӈук!
Эккэтэ пынлёнэн:
кэйӈэ тэнӈу нэлгыркынигыт!
Юрэӄ ымыӈ пипиӄылгэ тэнӈу нэрэлгыгыт, лывавыльэгыт кэйӈук!
Эккэтэ пынлёнэн:
Ынръам ръэнут пипиӄылгын?
Ытлыгэ ивнин:
Каакомэй, ынръам ӄэйвэ гэчимгъуйгыт?
Ымыӈ пипиӄылгын эйгулеткэ!
Эккэтэ ивнин:
Китаӄун-ым нэмэ мыкэйӈыгилик!
Ытлыгэ ивнин:
Вынэ чамъам рэкэйӈу, миӈкри-м ымыӈ пипикылгын еп гэмо лыӈыркын!
Эккэтэ ивнин:
Итык-ым вэлер мыпипиӄылгыгилик!
Ытлыгэ татлыгнэн:
Ээ, китаӄун-ым ӄыпипиӄылгыгили!
Экык пипикылгыгилигъи.
Нылеӄин ӄэнъевӄэйык гырголягты, кэйӈын льунин.
Чамэтанэн, чымчеӄэй рытчынин.
Ӄэгнэвнин, тымнэн.
Йъонэн, нинэгрулмыӄин.
Ӄынвэр ӄулилыръугъи:
Колёмэй, нымэйыӈӄин пипиӄылгын!
Ынӄо-м ынӈин энвэнӈыкэ рэмтэйпыӈыӈонэн.
Лывавнэн эмтэйпык.
Ӄынвэр пэлянэн.
Акватэты иквъи:
Колёмэй пэпэӄылгычгын нитчыӄин!
Ярак пыкиргъи.
Ытлыгэ пынлёнэн:
А’мто, пипиӄылгын тымын?
Эккэтэ татлыгнэн:
Ии, тынмын, кытъаткэ тылвавын эмтэйпык—колё Нитчыӄин, ӄоныры колё нымэйыӈӄин, ӄынур маёлгын!
Нитчыӄин, ӄоныры колё нымэйыӈӄин, ӄынур маёлгын!
Ытлыгэ ивнин:
Ынръам ынӄэн ӄэйвэ, этлы ӄинэтэмъюӈ?
Алымы пипиӄылгын гымнан ымыӈ яатрылга тъынилгитын!
Эккэтэ ивнин:
Аны колё нымэйыӈӄин, наӄам колё ӄэргыльычгын, ӄынур ныглёльычгын.
Ымыӈ гыткачгыт нъомӄэнайӈыт, ымыӈ у’муттык омыӈ вальычгыт!
Ытлыгэ ивнин:
Вынэ ынӄэн инэтэмъюнйивыркын!
Гымнан люнльутэ тынтын гынник у’муттымил омгыткаяальын!
Эккэтэ ивнин:
Ивкэ ӄун-ым мынйъогъан, ынкъам ӄыльугын!
Найъогъан.
Пыкиргъэт тымкайӈык.
Ытлыгэ экык ивнин:
Каакомэй, вынэ ӄырымэн пипиӄылгын, вай кэйӈын!
Экык иквъи:
Каакомэй, наӄам нивӄинэт.
Кэйӈын ымыӈ ӈэйык майыӈʔыӈ валmын.
Ытлыгэ ивнин:
Вынэ ӈоткэн кэйӈын, игыр ӄыйгулетгын!
Эккэтэ очнэн:
Ии, вынэ игыр тыйгулетын кайӈычгын.
Ытрэч-ым пипиӄылгын тытчын эйгулеткэ.
Итык кэйӈын тыйгулетын!
Кэйӈын нэнвэнӈыгъэн ынкъам нанрагтатын.
Ярак пыкирык, эккэтэ ытлыгын ивнин:
А’мын ръэтитэ пипиӄылгын трэйгуленӈын?
Ытлыгэ татлыгнэн:
Ӄырым игыр, ыннэнныкитэ ӄыйгулетгын пипиӄылгын !
Эккэтэ очнэн:
Ээ, итык-ым раӄылӄыл эвнэйгулеткэ.
Ӄоныры-м лыгэн итык ӄырым вэтгавтомго мылгын.
Ӄэйӈун йъэлии тэнӈу рэналгыӈогъа!
Ӄынур айвэ кэйӈэ, лыгэн итык ӈыркычгыргын Пипиӄылгық’эй чавчывалявтыткынык
Чавчывачга ӈэргэрык ы’лё ӈэлвыл яргыткынык нинэнлийвыӄин.
Пипиӄылгыӄэе йъонэн.
Чавчывачгын нытвэтчатваӄэн.
Пипиӄылгыӄэе яалейпы чамэтаннэн, ынӄо-м чавчывайӈык гыткаеквэ тыттэтгъи, лявтыткынык вакъогъэ.
Чавчывачга гэмо нинэлгыӄин ыныкаткынык вальын пипиӄылгыӄэй.
Пипиӄылгыӄэе лявтыткынгыпы пынлёнэн:
А’мто, нитчигым?
Чавчывачгын пынлёк лыгэн ӈалгылегты лылепыткуръугъи.
Чавчывачгын эквэтгъи ӈалвылыӈӄачагты.
Пипиӄылгыӄэй ынык лявтыткынык нывакъотвӄэн.
Пипиӄылгыӄэе нэмэ пынлёнэн:
А’мто, еп эпэӈъивэткэ?
Чавчывачгын пынлёк лыгэн яалегты таалгылятысӄычатгъэ.
Ынӄо-м иквъи:
Ытлён ръэнут вэтгавчерыркын?
Пипиӄылгыӄэе ивнин:
Ӄоо, ытлён ръэнут?
Ӄынвэр чавчывачгын авынӄолельыровты гыролмыс-ӄагтыткольатыӈогъэ:
Мэй, мэй, мэй!
Ытлён тырэӄыркын?
Ръэнут вэтгавчерыркын?
Пипиӄылгыӄэй кэӈкэлетгъи чавчывачгэпы, ынӄо-м чавчывачгык ы’ттъыёча вэтчагъэ.
Ынӄо-м чавчывачгын ивнин:
Ытлён рэӄыркын, ӄулильыльэтыркын?
Чавчывачгын вэтчасӄычатгъэ, наӄам ӄымэк нытлепинтыӄэтӄин лылептилыльэтык.
Ынӄо-м равэтгавӈыӈогъэ:
Вай-ым э-э-э-э.
аны вай-ым э-э-э-э.
Пипиӄылгыӄэе ивнин:
Аны, эӄылпэ ӄывэтгавыркын!
Чавчывачгын пиӈкусӄычетгъи, ынӄо-м нэмэ равэтгавӈыӈогъэ:
Мэй, вай-ым, вай-ым э-э-э-э.
ӄыпалёмтэл, ытлён мэӈин э-э-э-э.
у’риӈан ныръэӄин?
Ӄынвэр пипиӄылгыӄэе кытгынтыпэчасӄэвнэн.
Акватэты иквъи:
Каакомэй- ынръам гэръэлин чавчывачгын ёргымтакычгын!
Чавчывачгын ынкы тымӈамынан панэна нырамӈылтэлӈыльатӄэн:
Э-э-э-э.
ытлён вай ръэнут э-э-э-э.
Ӄынвэр эквэтгъи.
Акватэты иквъи:
Э’тки, опопы ӄырым мытвын!
Ӄаарэтльан колё гэлгипэнъивэтлин.
Яраӈӄачагты пэлӄынтэтгъи, нылвавӄэн тылек.
Ӄынвэр вакогъэ.
Люур тилмытил льунин риӈэмъетыльын.
Э’йӈэвнин:
Риӈэнэӈ, ӄыетги!
Тилмытил ӄытгъи.
Ӄаарэтльаята ивнин:
Ръапыӈыл?
А’м уйӈэ.
Тилмэ ивнин:
Гынин-ым ръапыӈыл?
Ӄаарэтльата татлыгнэн:
А’м ытрэч-ым гыт гымнан ивкэ риӈэнэӈэну мылгыркынигыт!
Тилмэ татлыгнэн:
Эвыр-ым тэгъеӈу ринэлгыркын, риӈэнэӈэну ӄинэлгыги!
Ӄаарэтльата ивнин:
Кытъаткэ, миӈкы травакъогъа?
Тилмэ татлыгнэн:
Этыӄун ӄэлелвынчыку чамъам?
Ӄаарэтльата ивнин:
Вынэ, мэчынкы!
Китаӄун мравакъоӈгъак!
Тилмэ йыкыргын рааӈкавнэн.
Ӄаарэтльан о’равэтльан ратлыӈылятыӈогъэ тэлмыйыкыргэпы.
Лываквъэ рылык.
Тилмытил чимгъугъи.
Ынӄо-м иквъи:
Китаӄун, ынръам гыткагты ӄинэнрэтги!
Ӄаарэтлmfн иквъи:
Ээ, вынэ ӄэйвэ!
Гыткагты инэнрэтгъи ӄаарэтльан, тилмэ рыриӈэвнин.
Тилмэ рэӈамъянма ӄаарэтлmfн нэнамӈылёӄэн:
Миӈкэтэ мынлеркын?
Ӄаарэтльата нинэныгйивэтӄин:
Ӈоткэн вээм гырголягты.
Тилмэ ӄаарэтльан рыпкирэннин ярак.
О’равэтльат ӈыторъогъат.
Тилмытил ваъогъэ.
Аръаля ӄаарэтльан намӈылён:
Ынръам ынӄэн ръэнут?
Татлыгнэнат:
Вай-ым гымнин риӈэнэӈ!
Ынык вэтгавма тилмытил риӈэгъи.
Вэтгавыплыткок гитэнин тилмытил, эвын уйӈэ.
Ӄулилыръугъи:
Оой-оой, э’ми гымнин риӈэнэӈ?
Миӈкы атчыгъэ?
Ӄырэтъевыӈонэн гамгатымкыгэӈгыпы.
Наӄам ныӄулильыръуӄин:
Э’митлёнайгыт гымнинэйгыт риӈэнэӈэйгыт?
Ымныкэрэт ӄыриннин тымкыгэӈгыпы.
Ӄынвэр лыгипэӈъивэтгъи.
Рагтыгъэ, йылӄэтгъи.
Кыевкы намӈылёгъан:
Э’ми гынин риӈэнэӈ?
Ивнинэт:
Ръэриӈэнэӈ?
Никвъэн:
Айвэ-ым гынин еткин.
Татлыгнэнат:
Наӄам-ым айвэ рэӄэ етгъи гыт?
Ивнинэт:
Ӄун уйӈэ гымнин риӈэнэӈ!
Рэӄыльэтыркынитык пынлёльатыркынэтык!
Никвъэн:
Ээ, а’м раӄылӄыл, ӄоныры-м ӄырымэн риӈэнэӈ, ынӄэн тэлмычгын!
Риӈэнэӈ пылвынтэн, микынэ а’ӄанчемавкы вальын ымыӈ мъэмитэ!
Тилмытил-ым ымыӈ уттэ кыплык рэлевтычимэты!
Тыӈэлӄут ваамъеквэ ныгалгагэлеӄэн.
Риӈэнэӈ выргыргыӈогъэ.
Палёмтэлыӈогъэ Тыӈэлӄут.
Гырголягты лылепгъи.
Ынык гыргоча риӈэнэӈ ныриӈэмъетӄин.
Льунин, иквъи:
А’мын тытэӈэт, ръанотайӈын?
Наӄам э’йӈэръуркын.
А’мын тытэӈэт энанмыркын!
А’тав ӈутку мыпирӄык.
Ынкы пирӄын.
Эчги амэчатгъэ риӈэнэӈ, Тыӈэлӄут иквъи:
Ӄэйвитык амэчатгъэ, вачаӄ-ым эӄылпэ мрагтыркын.
Кытъаткэ вэчьым миӈкы атчыгъэ.
Ӄэйвэ-м мачынан мрагтыркын.
Ынан эвыр рэнапэнрыӈогъа, мыӄулильыръук.
Юрэӄ тъагтатын ӄулитэ!
Эквэтъи ярагты.
Пыкиргъи ярак, пыӈылтэлыӈогъэ:
Гымнан игыр тыльун ынӈатал-ым нымэйыӈӄин тэлмычгын!
Наӄам колё ныӄулильыръуӄин!
Вэлер-ым тыпкирык!
Йъарат гынмыл нылгиегтэлӄылгилюйгым, нивигым—игыр-ым тывъиркын!
тэлмычгын!
Наӄам колё ныӄулильыръуӄин!
Вэлер-ым тыпкирык!
Йъарат гынмыл нылгиегтэлӄылгилюйгым, нивигым—игыр-ым тывъиркын!
Ытлыгэ ивнин:
Ӄэйвэ гэчимгъуйгыт?
Риӈэнэӈ тилму рытчын!
Тыӈэлӄутынэ ивнин:
Эвӈан риӈэнэӈ?
Ытлыгэ татлыгнэн:
Ии, игыр ӄыйгулетгын ынӄэн риӈэнэӈ!
Тыӈэлӄут тэнӈысӄиквъи:
А-а-а-а!
Какамэй, риӈэнэӈ э’ӄэлиӈу тытчын!
Игыр-ым тыйгулетын риӈэнэӈ.
Ӄонпыӈ игыр ӈоткатагнэпы ӄырым э’ӄэлиӈу мылгыӈон риӈэнэӈ!
Чавчывата ванэван ныгынриннин льэлеӈкы ӈэлвыл.
Ӄынвэр ыныкӄач нымытвальын о’равэтльан иквъи:
Китаӄун мынмысӄэвын ӄол ӄораӈы, юрэӄ ынӈин рытык нъымчен ынкъам ӈэлвыл нъыгынрэтыӈонэн!
Чавчыв ӈалвыльэты ӄытгъи эргыръок.
Ӄаачыкойпы ляйвыма льунин о’равэтльан нинэвэнӈэтӄин.
Йъонэн.
Инэвэнӈыльэ ванэван ныльунин ыныкы тылельын чавчыв.
Чавчывата пыкиринэӈу ивнин:
Оой, унмыӈан-ым иа’м ынӄэн тымын!
Инэвэнӈыльэ ивнин:
Эӄуликэ, гынтаквыргэгыт, энмэч ӄывинрэтыркын инэвэнӈэтык!
Чавчывата ивнин:
Ээй, вынэ мынвинрэтгыт,ытрэч-ым иа’м рэквыт тымын унмыӈан-ым?
Инэвэнӈыльэ ивнин:
Миӈкри-м нивигым—ынкъам нымчен, мачынан ӈотӄэнмынмыгъан.
Ынкъам нынпаавнэн эмӈэлвыл рытык.
Чавчывата очнэн:
Ээ, вынэ ӄэйвэ, ӄырым игыр эмӈэлвыл мынтыӈон.
Мачынан ынӄэн тымын.
Йъарат-ым у’риӈан и’ны варкын, ынӄэн майӈыа’ӄалеӈгыргын.
Нымкыӄин ӄораӈы ранмыткоӈынэн Ныгыттэӄин
Тэленъеп ӄол о’равэтльан ганымытвален.
Колё ныгыттэӄин, чама колё ныръыӄин!
Ынкъам лыгэн Тэмъюӈыткуръэну нылгыӄин.
Ытлён ӄол итгъи нылеӄин ваамгырголягты.
Киткит ныйӈэтӄин.
Ӄол о’равэтльан рырынгиивнин.
Тэмъюӈыткуръэнэ пынлёнэн:
Миӈкри нылейгыт?
Вай-ым ныгынникгилийгым.
Тэмъюӈыткуръэнэ ивнин:
Ӈотӄэн ваамӄалетлы ӄэквэтги!
Ӈутинвээмык эвыча гыныкы нъатчаӄэн тыльун кэйӈын.
Гынникгилильэ ивнин:
Вэчьым инэтэмъюӈыркын?
Тэмъюӈыткуръэнэ ивнин:
Аны, ванэван мытэмъюӈгыт!
Тэмъюӈыткуръэнэ пынлёнэн:
Гынан гымнин нынны лыги?
Гынникгилильэ татлыгнэн:
Ванэван!
Тэмъюӈыткуръэнэ ивнин:
Наӄам-ым иа’м мэтиву инэлгыркын?
Гынникгилильэ ивнин:
Ээ, вынэ гынин нынны гымнан лыги!
Тэмъюӈыткуръэнэ пынлёнэн:
Микигым-ым?
Гынникгилильэ татлыгнэн:
Ынӄэн-ым Тэмъюӈыткуръэйгыт!
Тэмъюӈыткуръы э’ӄэчьусӄычеквъи, вэвральатыӈогъэ.
Ӄынвэр иквъи:
Ытлён рэӄын ивыркын?
Ӈыркычгыргэгыт!
Титэ гэйгулетлин гымнин нынны?
Гынникгилильэ татлыгнэн:
Ынӄэн-ым тычичевыркынигыт—рэтэмъюӈыткуӈыркын гымыкы!
Тэмъюӈыткуръы еп аплывэтгавка гынтэквъи.
Лыгэн акватэты иквъи:
Колёмэй ынръам, о’равэтльан кывчемгольын!
Гынникгилильэ гынтэвтылельын нинивӄин:
Каакомэй!
Ынръам гэръэлин о’равэтльан?
Колёмэй танӈаквыргын!
А-а-а-а!
А’мын эналваквъэ тэмъюӈкы!
Ӄол рэмкычигъи рамкэты.
Пыкиргъи рэмкык.
Никвъэн:
Етти!
Ии!
Намӈылёгъан:
Ръапыӈыл?
А’м, ытръэч-ым гым нычимгъуйгым: этъым гым гамгъоравэтльак гыттаӈ вальэгым.
Ӄутиинэ ивнин:
Нырэӄын-ым мынгыттэчит, эргатык нэмэ ӄыетги.
Эченур ӈачыӈкэн ръэт ятэты ӄыркылегын.
Гыттакалыръольын рагтыгъэ.
Эргатык ӄытгъи гэкэӈэ.
Ӈачыӈкэн ръэт кыленин.
Ръэтык льунин калеплякылгыкай.
Ынкы ныпэрӄытваӄэн гыттакалыръоё.
Рычичьэтыплыткунин пылякылгыӄай гыттакалыръольа, эквэтгъи.
Пэрӄытвальа ынкы, пылякылгыӄай эӄылпэ рыльэтэннин ӄолеръэтэты, нэмэ ынкы пирӄыгъи.
Гыттакалыръольа нэмэ льунин пэнин пылякылгыӄай ӄолеръэтык.
Льунэӈу ӄулильыръугъи:
нэмэ льунин пэнин пылякылгыӄай ӄолеръэтык.
Льунэӈу ӄулильыръугъи:
Каакомэй, гынмылкинын тантакалгын!
Вынэ мыгтын гынмылкин ӈотӄэнына такалго!
Йыннэн чейвэ, ӄаат ынкы вуннинэт.
Пэрӄытвальа ӄаат рыгынтэвэннинэт.
Пыляӈӈытальын каагты ӄытгъи.
Ӄаат уйӈэ, наӄам йытъё пылякылгыкай лывавнэн льук.
Кулильыръугъи:
Каакомэй, колё ныгыттэӄин о’равэтльан!
Иа’м тивын.
Гамгъоравэтльак гыттаӈ вальэгым!
Лыгэн итык аӄаака тынъэлык!
Ръэтгымнэн ӄаангынтаватыльын.
Ярак нытваӄэн йъонэн.
Ӄаангынтаватыльа пынлёнэн:
Гыттакалырольа айвэкэнына ивнин:
Ынӈатал-ым ныгыттэйгыт.
Пылекэ аӄаака рытчыткуркын!
Каангынтаватыльа ивнин:
Чейвэ ӄырагтыгэ, ӄырым ӄаат мыйылгыт.
Чеӈэт-ым гыт чинит рэгыттэчинӈыгъи!
Чейвэ рагтыгъэ гыттакалырольын.
Ынӄэн гатвален тэленъеп аӄалыльанма.
Ӄол о’равэтльан ӄонпыӈ э’ӄэльэ ванэван ы’нынрэӄэвын.
Ытръэч нымӈылёӄэн, ынӄо-м ныпэляӄэн.
Э’кэльэ льук нымӈылёӄэн:
Микигыт?
Нэнататлыӈӄэнат:
О’мйъаяӄэгым.
Нэмэ нымӈылёӄэн:
Нырэӄигыт?
Нэнататлыӈӄэнат:
Ныкымъырэрэйгым.
Ынӄо-м ныпэляӄэн.
Ӄол рыннин кымъылгын колё нымкыӄин румэкэвнин.
Ынӄо-м кымъынчыку рытыӈонэнат.
Э’кэльыт рырынгиивнинэт ӄликкин.
Намӈылёан:
Микигыт?
Татлыгнэнат:
О’мйъаяӄэгым.
Нэмэ намӈылёгъан:
Нырэӄигыт?
Татлыгнэнат:
Иръын нинэмлюйгым.
Ивнинэт:
Ивкэӄун-ым, ӄыетгытык, гымнин мымлыт торыкы мынкалыровынат.
Э’ӄэльыыт ӄытгъэт.
Кымъымкын кымъынчыку рытъёт рыкалыровнэнат.
Э’ӄэльыт гынтэквъэт еп эплыгитзкэ кымъыт.
Гынтавакватэты иквъэт:
Колёмэй, мэйӈымымлыльын!
О’мйъаяӄына тэнӈу рытчынинэт:
А-а-а-а!
А’мын колё э’ӄэльыт тынчеӈыттэвынэт!
А’мын эвӈан кывчемгъольэгым — эмрэӄу-м э’ӄэльыт мынъэӄэлиӈэвынэт!
Ынӄо-м нэмэ кымъыгэлеӈӈогъэ.
Пипиӄылгыӄэй льунин, пиринин.
Эквэтгъи, пипиӄылгыӄэй нинэнрыӄин.
Нэмэ ыннэн рырынгиивнин э’ӄэльын.
Льунэӈу э’ӄэльын, О’мйъаяӄ вакъосӄычатгъэ.
Э’нныкагыргын ы’ръымлёӈӈонэн.
Э’кэльэ пынлёнэн:
Микигыт?
О’мйъаяӄэгым.
Э’ӄэльэ пынлёнэн:
Нырэӄигыт?
Вай-ым колё гэмымлынӈэйгым, иръын нинэмлюйгым.
О’мйъаяӄына ивнин:
Ивкэӄун-ым ӄыетги, гымнин мымыл ӄыльугын!
Э’ӄэльын ӄытгъи.
О’мйъаяӄына ивнин:
Ӄилкымъет!
Э’ӄэльын илкымъетгъи.
О’мйъаяӄына э’ӄэльин мынгыӄач пиринин.
Пипиӄылгыӄэй почьачыковты ёнэн.
Э’ӄэльын ы’сӄагтыткоръогъэ, ӄулильыръугъи:
Мэй, мэй!
Мымлычгын, мымлычгын!
Гарыглен, гарыглен!
Ӄынвэр пипиӄылгыӄэй ратрочыко нъэлгъи.
Э’ӄэльын пытӄылым ӄулильыръугъи:
Колёмэй, ръанотайӈын ратрочыко нъэлгъи, нъэлгъи!
Ытлён у’риӈан тыръэгъэк!
О’мйъаяӄына тэнӈу рытчынин:
А-а-а-а!
Ымыӈ мымлык ролыӈ вальын э’ӄэльын!
Ӄынвэр э’ӄэльэ пиринин пипиӄылгыӄэй ратрочыкойпы лейвыльын.
Ынръам мынгык юуткугъи пипиӄылгыӄэй.
Ӄынвэр э’ӄэльын гынтэквъи, ынӈин пипиӄылгыӄэй мынгык ёоткотвагты.
О’мйъаяӄына гынтэвтылельын э’йӈэвнин:
Мэй, ӄыетги!
Гымнин мымлычгын мыгтын гынык мынгэпы!
Э’ӄэльын пэлӄынтэтгъи, панэна пипиӄылгыӄэй мынгык ныйготкотваӄэн.
Э’ӄэльин мынгытлыӈын гэнмутлытъыръувлин пипиӄылгыӄэе.
О’мйъаяӄына йымнин пипиӄылгыӄэй а’ӄальымынгэпы.
Ынӄо-м э’ӄэльын гынтэквъи.
Гынтавтыляма нивӄин:
Колёмэй, эрвыванныльын мымлычгын!
О’мйъаяӄына тэнӈу нинэлгыӄин гынтэвтылельын:
А-а-а-а!
А’мын вытку тыльун о’равэтльан вэнъым ынан тотъэты вальын!
Наӄам вэнъым ынан нырулӄин!
Валвыйӈа льунин эчьытъул ӄорэн, мэчнымэйыӈӄин, о’равэтльэн раратъё.
Авынтанӈыткольатэты пиринин:
А-а-а-а, кок-кок-кок!
А’мын вэлынкыӄун трэчьытъулюльэты!
Оттыткынэты рыльэтэннин, ынкы роӈӈонэн.
Тыргук амӄынлывавкы роо тэнӈу нинэтчыӄин:
А-а-а-а, колёмэй, ынръам ачьыйӈын ныгтыӄэн!
А-а-а-а, кок-кок-кок!
А’мын вэлынкыӄун микынэ гымыкы гапэлялен!
Ятъёлӄая э’йӈэръульын валёмнэн, чамэтанэн.
Эчги валвыйӈык ванвык уттык ынкэгиӈкы нъэлгъи, э’йӈэскыченнин:
Эй!
Валвыйӈын эмчеӈыттэтэ рыпэт гароома эрэтгъи.
Араттыляма ныӄулильыръуӄин:
Кок-кок-кок!
Ынръам poo ръэгъи?
Ятъёлӄай авынӄолельыровты гынтэквъи:
Ооккоймэй!
Ооккоймэй!
Валвыйӈын эрэтык рыпэт гъылчыкутлин.
Ы’лчыкойпы ӄутгъи.
Ятъёлӄай и’рэмйылтыльын льунин, а’йӈавъевыӈонэн:
Роо, ӄыетги!
Ынӄо-м риӈэгъи.
Рэӈамъянма нивӄин:
Какамэй, ынръам роо гынтэквъи!
Пипиӄылгыӄэй тымкыгэӈгыпы нылейвыӄин.
Пипиӄылгыӄэе льунин валвыйӈын, э’йӈэвнин:
Апай, ӄыетги, мымлюгыт!
Ӄытгъи валвыйӈын.
Пипиӄылгыӄэе мымлёӈӈонэн.
Мымлёма йылӄэтгъи валвыйӈын.
Лыгэн йылӄэтгъи валвыйӈын, льулӄыл кэлийвынин пипиӄылгыӄэе валвыйӈэн вылӄэ.
Льулӄыл кэлийвыплыткунин, эквэтгъи пипиӄылгыӄэй.
Йылӄыльын пэлянэн валвыйӈын.
Кыеквъи валвыйӈын, ӄулильыръугъи:
Кок-кок, э’ми пипиӄылгыӄэй?
Ынӄо-м риӈэгъи валвыйӈын вээмык гыргоча.
Рэӈамъянма нинэгитэӄин мимыл.
Льунин чиниткин выйилвыйил мимлычыку.
Ӄулильыръугъи:
Ынръам мэӈин?
Китаӄун мыйъон!
Йъонэн чиниткин выйилвыйил.
А’йӈавъевыӈонэн чиниткин выйилвыйил:
Мэй, ӄыетги!
Ӄынвэр мэчэлкылнин:
Ынръам мэлгымнин выйилвыйил!
Ӄынвэр тэӈэлкылнин.
Ӄулильыръугъи:
Вынэ, ӄэйвэ гымнин выйилвыйил!
Чемэт ынӄэната пипиӄылгыӄэй гынтэквъи льукэлиткыльуйгым э’ӄэлиӈу эмлыӈэ!
Пчиӄэтэ ӈээкык ивнин:
Ӄаймыгэ!
Ӈээккэтэ ивнин:
Мэмлеты трэкувлытку.
Ытльата ивнин:
Омкэты ӄинэнрэтги!
Чамъам тринэнрэтгъэ — умкыт рэлпиӈыт.
О’мромкэты ӄинэнрэтги!
Трамынгытаргъа.
Ытльата ивнин:
Ӄылейпыгэ!
Лилит рэчимэнӈыт.
Тититэ ӄыннигынэт!
Титиӈы рэмлегъэ.
У’мтитэ ӄыннигынэт!
Трэрылгэюпы.
Ӄывэлепыгэ!
Вэлывэл рэквгъэ.
Ытльата ивнин:
Ынӈатал-ым нъэнӄэйгыт!
Ӄырымэнайгыт эвӈан гымнинэйгыт ӈээккэйгыт!
Ӈээккэтэ ивнин:
Евъев, маймыгъак, гынинэйгым ӈээккэйгым.
Кэйӈын ваамӄалетлы нылеӄин.
Челгырэӄокалгын ралӄаӈынвык йъонэн ныталёӄэн.
Пыкиринэӈу кэйӈэ пынлёнэн челгырэӄокалгын:
Нырэӄигыт?
Челгырэӄокалга татлыгнэн:
Вай-ым ныталёйгым.
Кэйӈэ очнэн:
Ээ!
Ынӄо-м челгырэӄокалгын ивнин:
А’м вынэ, виин мынымӈылтэлыркын!
Кэйӈэ ивнин:
Янор гым мымӈылтэлык!
Кэйӈын мгогъэ пыӈылтэлык:
Ӄол титык,а’ачеко вама ӄэнъевӄэйык гырголягты нылейгым.
Эчги крыткынык тынъэлык, люур рэвымрэв катам тантэӈӈок риӈэсӄычетгъи!
Аны колё гэчеӈыттэтигым!
Рыпэт-ым эмчеӈыттэтэ ы’сӄагтатык ӄу-лиӈэйык рымагты тирык!
Челгырэӄокалгын энэчгытыльатыӈогъэ:
О’тчоймэй, а’мын ныеэпиӈкуйгыт!
Кэйӈын нивӄин:
Ии, э’тки-м а’ачеко вама гамлытвэйгым.
Кэйӈын иквъи:
А’м гым ратанӈавӈэн, гынръам!
Челгырэӄокалгын мгогъэ пыӈылтэлык:
Аны гым ‘ол титык йыӈэчыку нылейгым яргыеквэ.
Пипиӄылгыӄэй тынрынгиивын.
Аны ынръам иниквъи.
Гымнин магны ӈоонко ӈайгытолыӈкы варкын, колё мыгтэкичгыльын!
Тэкичгыт ӄынусӄиквынэт!
Эвыр-ым гым амраӄамэтваӈа ӈайгытолгэты тылӄытык.
Аны ынръам ӄликкин ы’лёӈэт тымагрэрык.
Ӄэйвэ ӈэвэӄ ы’лё, ныкитэ нэнарэрэгым.
Аны ӄынвэр ӈайгытолгын энарэрыльатык тынмэрвэтын.
Ӄынвэр тынпаавын ӄырирык.
Аны колё гэпэӈъивэтигым магрэрык!
Аны ӄэлюӄ-ым рыпэт ӈайгытолгын энарэрыльатык гыргочагнотасӄын уйӈэ тытчын.
Лыгэн ръылӄылю тытчын.
Ынӄэн ӈайгытолгын кытур тыльун.
Вытку киткит нымэчвъэйининиӄин.
Вай алымы ӈирэӄӄликкин гивиӈит галягъэ панэна ръылкыльын.
Челгырэӄокалга кэйӈын ивнин:
А’м гым тыплыткук!
Кэйӈэ ивнин:
Ээ, а’м ратанӈавӈэн!
Энмэч мынлеркын!
Челгырэӄокалга ивнин:
Ии, вынэ мынлеркын!
Амъянра эквэтгъэт.
Ӄэпэр майык нытваӄэн.
Йъонэн челгырэӄокалга.
Челгырэӄокалга пынлёнэн ӄэпэр:
Нырэӄигыт?
Ӄэпэрэ татлыгнэн:
О’равэтльэн магтэ нинэнчичьэтигым.
плеэн ӈутку ръэнутэт гапэляленат.
Челгырэӄокалга ивнин:
Ынӈатал-ым гыт нытульигыт!
Ӄэпэрэ ивнин:
Ръэнут-ым тытульэтын?
Челгырэӄокалга татлыгнэн:
Ынӄэн-ым игыр нытульэтигыт, тыйъогыт майык!
Ӄэпэр тульык курык ӈыркычаквъэ, гынтэквъи.
Челгырэӄокалга гынтэвтылельын нинивӄин:
Ӄапатчыӈын тольарайӈын!
Ӄол итгъи кытэпалгыӄай вылтумкыӄэнъев гырголягты эквэтгъи.
Кырыткынык нъэлгъи, вэтчагъэ, нытлепыткуӄин ӈалгыл ӄанъяврочгылгэты.
Люур кэйӈын льунин ӄыргочыкойпы илюльыльын.
Нинэгитэӄин.
Ӄынвэр таӈъора нъэлгъи.
Кытэпалгыӄай эмӄэлелвынэ нивӄин:
Ынръам о’равэтльэн ёройӈын оонъыгэлеӈӈоэ.
Ӄынвэр иквъи:
Китаӄун мыйъон.
Нэнайъоӄэн, нэначамэтаӄэн.
Эчги чымче рытчынин, пирӄыгъи умкыгиӈкы, ынӄо нинэвинвыгитэӄин.
Ӄынвэр кэйӈын кытэпалгыӄайык чымчеӄэй нъэлггъи.
Кытэпалгыӄай тэнӈысӄиквъи:
А-а-а-а!
Ёройӈын!
Кэйӈын чеӈыттэтык авынӄолельыровты ы’сӄагтыткоръогъэ:
Каакомэй, ёройӈын, ёройӈын!
Нэмэ кэйӈын чайвыткоӈӈогъэ.
Кытзпалгыӄая нэмэ э’йӈэсӄыченнин:
Мэй, гыткалыёройӈын!
Кэйӈын ӄулильыръугъи:
Мэй, гыткалгыйӈын!
Ӄынвэр кэйӈын емгымгыёгъэ, умкыт нинэгитэсӄычетйивыӄинэт ынкъам чиниткинэт гыткат.
Ынко-м ум-кыкэгти пынлёйвыӈонэнат:
Мэй, ръаёроӈы?
Э’ми ёроӈы, миӈкы варкын?
Кытэпалгыӄая ивнин:
Ӈотӄэн!
Кэйӈын рычеӈыттэвнин.
Авъаӄ!
Ӈотӄэн!
Кытэпалгыӄая тэнӈу рытчынин кэйӈын:
А-а-а-а!
Ёройӈын нычеӈыттыӄин!
Кэйӈын гынтэквъи авынӄолельыровты:
Оккоймэй, ёройӈын!
Кытэпалгыӄая тэнӈу рытчынин:
А-а-а-а!
А’мын ёройӈын нычеӈыттыӄин!
Кэйӈын амэчатгъэ.
Кытэпалгыӄай паагъэ тэнӈыткук, эмӄэлелвынэ нивӄин:
Какамэй, эвӈан о’равэтльат чаӈыттыёрольыт!
Наӄам ымыӈ вэнъым мэйӈыӄулильын ёрочгын.
Наӄам ымыӈ мэлюунъульын.
А’мын ӄэйвэ этлы мырэтыляк, выткукин гэӄулилин ёроӈы тыльун!
ымыӈ мэлюунъульын.
А’мын ӄэйвэ этлы мырэтыляк, выткукин гэӄулилин ёроӈы тыльун!
Ӄынвэр эквэтгъи.
Акватэты иквъи:
Э’тки, юрэӄ нэмэ трэльуӈын.
Опопы мылеркын, э’тки паӈъэквыргын тэнӈыткук!
Кэйӈын омкычыкойпы нылейвыӄин.
Вопӄата льунин, йъонэн мэрынрэӄэй.
Эчги чымчеӄэй рытчынин, э’йӈэвнин:
Мэй, ӄыетги!
Кэйӈын рычеӈыттэвнин.
Кэйӈын чеӈыттэтык ы’сӄагтатгъэ.
Ынръам э’нныпаӄытвэтлягъэ.
Левыт нутэсӄык инэпгъи.
Кэйӈын нырэчымгунтэнӈыӄин, нылвавӄэн.
Вопӄы нытэнӈыткуӄин:
А-а-а-а!
Ынръам кэйӈын нутэсӄык ратлыӈыркын!
Кэйӈын ымъылёӈэт нырэчымгунтэнӈыльэтӄин.
Ӄынвэр вопӄата йъонэн.
Налгыӈойӈыӄайгыпы пиринин, ынӄо тиӈусӄыченнин.
Налгыӈойӈыӄай рыльыпэннин.
Лыгэн кэйӈын налгыӈойӈынльыпаннэн вопӄата.
Гынтэквъи вопӄы омкычыковты.
Ынӄо гэтаӈңонэн
кэйӈын рэчымгунтэнӈыльын.
Кэйӈын ӄынвэр волӄытвэӈӈок чымгъунтэтгъи.
Вопӄата йъонэн.
Кэйӈын гэлгипэӈъивэтлин рэчымгъунтэнӈыльэтык.
Нытэлгыльэтӄин.
Вопӄата пынлёнэн:
кэйӈын рэчымгунтэнӈыльын.
Кэйӈын ӄынвэр волӄытвэӈӈок чымгъунтэтгъи.
Вопӄата йъонэн.
Кэйӈын гэлгипэӈъивэтлин рэчымгъунтэнӈыльэтык.
Нытэлгыльэтӄин.
Вопӄата пынлёнэн:
Ынръам рэӄыркын?
Иа’м тэлгыльэтыркын?
Кэйӈэ татлыгнэн:
Аны вай-ым игыр ӈотко омкычыкойпы нылейгым ынръам люур микынэ инъэйӈэквъи.
Ынръам ынкы колё тычеӈыттэтык, рыпэт тъысӄагтатык.
Ынӄо-м ытлён микынэ инимпытиӈусӄычетгъи, рыпэт левыт нотасӄычыковты рытлыӈаннэн.
Ынӄо-м ынръам ытлён микынэ чит инэвинрэтыркын левыт йыток, нутэсӄык энапытвальын.
Ынръам налгыӈойӈыӄайгыпы инэпиригъи.
Ынръам налгыӈойӈыӄай рылыпъэннин.
Ынӄо-м миӈкри рыгынтэвэннин налгыӈойӈын.
Ӄымэл гым игыр анал-гыӈойӈыка тытваӈӈогъак.
Вопӄата ивнин:
Вынэ игыр ӄонпыӈ ӄымчеги омкычыкойпы лейвык!
Ытлён ӄынвэр эвилюкэ нэрэтчыгыт, вилют нэрэнчыпъыткувӈынэт!
Кэйӈэ ивнин:
Мэӈко-м мылейвыркын?
Вопӄата татлыгнэн:
Таӈамӈагъеквэ ӄылейвыркын.
Кэйӈэ ивнин:
Ӄэйвэ ӄырым мыкувлыткук ӈагъеквэ лейвык?
Вопӄата татлыгнэн:
Кырым!
Кэйӈэ ивнин:
А’мын рээн-ым кытэпат э’ткиӈыт!
Наранмыгым!
Вопӄата ивнин:
Ээ, вынэ ӄэйвэ.
Опопы эвыр мэӈко ӄылейвыркын!
Кэйӈэ ивнин:
Опопы мынлеркын!
Вопӄата очнэн:
Ии, вынэ мынлеркын.
Эквэтгъэт амъянра.
Кэйӈын ытри эмчьачокалгын гэтумгэвлинэт.
Ӄонпыӈ нырачвыӈӄэнат.
Ӄонпыӈ имчьэчукэтэ нэнапэчайвыӄэн кэйӈын.
Кэйӈын пэчайвык нылгэӈыркылятӄэн.
Имчьэчукэтэ ӈыркылятыльын тэнӈу нинэлгыӄин:
А-а-а-а !
А’мын нимпэйгыт!
Алымы колё нымэйӈигыт, вачаӄ ӄонпыӈ тыпэчайвыркынэгыт!
Ӄынвэр, ӄол рыннин, кэйӈэ эмчьачокалгын ивнин:
Кита-ым ынръам тэйкэвэ мынинмык!
Эплеэн, ринэнрулылтэвы!
Имчьэчукэтэ ивнин:
Оккой, э’тки чамъам, нырулигым!
Кэйӈэ ивнин:
Аны мачынан, эплеэн мэӈин армаӈ вальын!
Имчьэчукэтэ ивнин:
Туук, китаӄун-ым мынтэйкэвмык!
Тэйкэквъэт.
Имчьэчукэтэ кэйӈын янотгытката рыгрыкгыпы пиринин ынкъам ринтынин.
Ӈайыткынык рирэннин.
Кэйӈын тъылкамаграръогъэ:
пиринин ынкъам ринтынин.
Ӈайыткынык рирэннин.
Кэйӈын тъылкамаграръогъэ:
Иикыккая, эмчачьокалгыӄай яйвачгыргыӄай, нэрмэӄинэӄэй!
Имчьэчукэтэ э’йӈэвнин:
Мэй, ӄыетги!
Кэйӈын ӄытгъи эмчьачокагты, натӄатӄэн.
Имчьэчукэтэ тэнӈу нинэлгыӄин:
А-а-а-а!
Кайӈычгын нылгэныролӄэначгын!
Кэйӈэ ивнин:
Аны энанӈыркылявыркын, эӄуликэ!
Имчьэчукэтэ нэмэ пиринин кэйӈын вэлёйпы, ринтынин гытгэты.
Кэйӈын гынонгытгык иргъи.
Ӄулильыръугъи:
У-у-у-у!
А’мын эккагыргын, тэӈимчьэчукэӄэй!
Имчьэчукэтэ тэнӈу рытчынин:
А-а-а-а!
А’мын ынывмич кэйӈын эчерикэ рэнъэлгъэ!
Кэйӈын гычормэты тэвыльатгъэ.
Тэвыльанма нытэнӈыткуӄин:
А-а-а-а!
А’мын эмчьачокалгыӄай нэрмэӄин!
Кэйӈын ӈыпэгъи гычормэты.
Имчьэчукэтэ ивнин:
Каакомэй, а’мын колё лыгэтампэратвэй!
Кэйӈэ ивнин:
Эвӈан тытампэратвэк?
Имчьэчукэтэ татлыгнэн:
Аны, колё вэнну тылгыркынигыт, гынывмич тампэратвэй!
Кэйӈэ ивнин:
Вачаӄ-ым мылеркын, гымнин кэйӈытумгыт мылӄырирынэт!
Гатампэратвэёченайгым!
Имчьэчукэтэ ивнин:
Ии, вынэ ӄылеркын, вэлер тынтампэратватгыт.
Эмчьачокалгын ӄачгыпоттычыкойпы ӈытогъэ.
Эквэтгъи ваамӄалетлы.
Равыльэӈӄай рырынгиивнин.
Имчьэчукэтэ ивнин:
Ынръам гыт маӈэнвараткэнайгыт?
Равыльэӈвараткэнайгым.
Гыт-ым маӈэнвараткэнайгыт?
Эмчьачоквараткэнайгым.
Равыльэӈа эмчьачокалгын ивнин:
Каакомэй ынръам!
Гынин налгыӈойӈын нувӄин, наӄам увик нилгыӄин!
Имчьэчукэтэ гитэнин налгыӈойӈын ынкъам иквъи:
Каакомэй ынръам!
Налгыӈойӈын гэръэлин!
Чит нилгыӄин?
Ии, алым-ым чит нилгыӄин.
Равыльэӈа пынлёнэн:
Гэмо лыӈын увъэлетыльын?
Имчьэчукэтэ татлыгнэн:
Алым-ым гынмыл нилгыӄин!
Нэмэ равыльэӈа эмчьачокалгын ивнин:
Каакомэй ынръам!
Гынин увик нилгыӄин, наӄам налгыӈойӈын нувӄин!
Имчьэчукэтэ гитэнин увик, ӄулильыръугъи:
Каакомэй ынръам, иа’м тилгэтык?
Равыльэӈа пынлёнэн:
Лыги люӈылгэ рытын, титэ илгэтгъи?
Имчьэчукэтэ татлыгнэн:
Алым-ым айвэ нувигым!
Равыльэӈа ивнин:
Каакомэй, ӄоныры ынръам гэрэӄигыт, ымыӈ лылет нувӄинэт!
Эмчьачокалгын ӄулильыръугъи:
Оккоймэй, ытлён тыръэгъэк?
Иа’м увик алваӈ нъэлылетыркын?
Равыльэӈа ивнин:
Ӄэйвэ гэчимгъуйгыт?
Алымы эвын ынӈин вальэгыт нилгигыт, ымыӈ налгыӈойӈын эвын ынӈин вальын!
Эмчьачокалгын гынтэквъи.
Акватэты иквъи:
Ытлён тыръэгъэк?
Равыльэӈа гынтэвтылельын нинивӄин:
А’мын-ым ытлён, гымык яральэты тратвыгыт!
Кэйӈын ытри вопӄы рынгивигъэт.
Кэйӈэ ивнин:
Каакомэй, етти!
Ии, тыетгъэк!
Кэйӈэ чиниткин увик гитэнин.
Ынӄо-м вопӄан.
Ынӄо-м иквъи:
Каакомэй, ынръам иа’м амалваӈ вальыморэ?
Вопӄата ивнин:
Ръэнут-ым алваӈ вальын?
Кэйӈэ татлыгнэн:
Ынӄэн-ым гынык левтык гэнӈэлинэт оттычгыт, наӄам гымык уйӈэ!
Вопӄата гитэнин чиниткин увик ынкъам левыт.
Ынӄо-м кэйӈын гитэнин.
Иквъи:
Каакомэй, кээглынангэт ынръам гэръэмури?
Кэйӈэ ивнин:
Ӄоныры ымыльо алваӈ валыт рыгрыгыт, гыткат.
Лыгэн-ым ымыльо.
Кэйӈэ ивнин:
Китаӄун мынэквэнмык чеэкэй!
Юрэӄ мэӈин мыныльун ынкъам мынымӈылён.
Эквэтгъэт.
Кытэпалгын нэнрынгиивын.
Кытэпата пынлёнэнат:
Ныръэтури?
Кэйӈэ татлыгнэн:
Вай-ым мури иа’м амалваӈ вальыморэ?
Ынкъам ынӄэната нымӈылёгэлеморэ.
Ынӄо-м кэйӈэ кытэпалгын гитэнин ынкъам иквъи:
Ӄоныры ымыӈ гыт алваӈ вальэгыт!
Кытэпата ивнин:
Иа’м алваӈ вальэгым?
Кэйӈэ татлыгнэн:
Ынӄэн-ым гынык левтык гэнӈэлинэт ӈирэӄ о’моттычгыт.
Наӄам гымнин уйӈэ.
Ынръам вопӄан-ым ымыӈ левтык гэнӈэлинэт вырымкоттычгыт.
Кытэпалгын иквъи:
Каакомэй, ынръам ӄэглынангэт иа’м амалваӈ вальыморэ?
Кэйӈэ ивнинэт:
Китаӄун-ым мынчимгъумык, юрэӄ мыныкэтъон, иа’м амалваӈ вальыморэ.
Кытэпалгын гынтэквъи.
Лыгэн иквъи:
Э’тки, гым чамъам трэчимгъу!
Ымыӈ вопӄы гынтэквъи.
Лыгэн иквъи:
Э’тки, ымыӈ гым чамъам трэчимгъу!
Кэйӈын ынкы гыролмакы ы’сӄагтыткольатыӈогъэ наӄам ныӄулильыръуӄин:
Каакомэй, ынръам тумгыт ръэгъэт?
Майӈычемгъомачы иа’м гынтэквъэт?
Вопӄы ваамъеквэ нылеӄин.
Ӄэпэрэ э’йӈэвнин:
Ельой, ӄыетги!
Вопӄы кытгъи.
Ӄэпэрэ пынлёнэн:
Ръапыӈыл?
А’м уйӈэ!
Гынин-ым ръапыӈыл?
Ӄэпэрэ татлыгнэн:
А’м, ытръэч-ым нычимгъуйгым ивкэ ӈирэмури гыткат мынылпууръыркынэт!
Гымръам эквыгытката тъитык!
Вопӄата ивнин:
Кытъаткэ-м, миӈкри мыныгтынэт ыпытвальыт гыткат?
Ӄэпэрэ татлыгнэн:
Аны о’равэтльат-ым мынылӄырирынэт.
Ыргин валят варкыт, ы’нычвинэт гыткат.
Гынин гыткат гымык ы’ныйпатынат.
Гымнин гыткат гынык ы’ныйпатынат.
Вопӄата ивнин:
Аны, рээн-ым наранмымык о’равэтльата.
Гым роолӄылё наранмыгым.
Гыт-ым нэлгын вилю эмрэлгыӈэ.
Ӄэпэр чимгъугъи, ынӄо-м иквъи:
Вынэ ӄэйвэ, оккой наранмымык!
Чама гымнин гыткат гыто тытчынэт.
Йъэлыги о’равэтльамайык тульэтык ирвывэгычьыт!
Вопӄата татлыгнэн:
Ымыӈ-ым гымнин гыткат гыто тылгыркынэт: и’гэ кылыльэтык иквычьыт гынтэвык.
Ӄэпэрэ ивнин:
Вынэ ӄэйвэ, эвнэлпууръыкэ мынынтынэт гыткат.
Таам, мынлеркын!
Кэйӈын маёлгыткынык нытвэтчатваӄэн.
Йильэқ’эй вээмык никвичиӄин.
Йильэӄэе кэйӈын льунин вэтчатвальын.
Э’йӈэвнин:
Мэй, ӄыетги!
Кэйӈын ӄытгъи.
Йильэӄэе ивнин:
Ынӈатал-ым гыныкы гымнин нымэйыӈӄин вэтгав варкын.
Кэйӈэ ивнин:
Ръавэтгав?
Йильэӄэе татлыгнэн:
Вай-ым гым нычимгъуйгым, ивкэ ӈирэмури ярат мынылпууръыркынэт.
Кэйӈэ ивнин:
Нырэӄын-ым, ярат мынылпууръынэт.
Кэйӈэ пынлёнэн:
Миӈкы-м гынин яраӈы варкын?
Йильэӄэе татлыгнэн:
Ӈоонко-м, маёлгыткынык.
Йильэӄэе ивнин:
Гынин-ым миӈкы варкын?
Кэйӈэ татлыгнэн:
Ӈоонко-м, и’ннук варкын.
Йильэкэе ивнин:
Таам, вынэ гым мылеркын гынык рагты.
Гым-нин яраӈы гынан ӄыпиригын!
Эквэтгъэт амъянра, кэйӈын ельараггы ӄытгъи, йильэӄэй — кайӈырагты.
Йильэӄэй кайӈырак пыкиринэӈу рылгъэ.
Ӈалгыл яраӄалтэ нинэгитэӄинэт, нивӄин:
А’мын колё яраӈы нымэйыӈӄин тыльун!
Ынӈатал-ым нымэльэв тытваӈӈок!
Кэйӈын ельарак лываквъэ рылык.
Ӄынвэр йъонэн йильэӄэй.
Йильэӄэе ивнин:
Раӈӈытай?
Кэйӈэ татлыгнэн:
Тылвавык рылык гыныграк.
Йильэӄэе ивнин:
Ы’рунтээркын!
Наӄам гым тытлык гыныграк!
Кэйӈэ ивнин:
Вынэ, ымыӈ-ым еӄааӄ тылвавын рытлыӈатык!
Йильэӄэе ивнин:
Китаӄун-ым мынынмэйӈычитэвынэт гынин еӄааӄ ытри гымнин увик!
Йильэӄэй кайӈыеӄаткынык арычгатгъэ.
Ынӄо-м иквъи:
Каакомэй, эвӈан вэнъым гым ныппылюйгым?
Ымыӈ гынык еӄак мыӄыӈ вальэгым!
Ынръам гэрэӄигым?
Йильэӄэе кэйӈын ивнин:
Вынэ, опопы ярат эвнэлпууръыкэ мынынтынэт.
Йъарат миӈкы ратваӈӈогъа!
Таам, энмэч мылеркын ярагты.
Кэйӈэ ивнин:
Ии, вынэ ӄылеркын!
Милютэтэ льунин и’гин тымъё кытэпалгын.
Ынӄэн ыпатыӈонэн.
Риӄукэтэ йъонэн нувиӄин.
Милютэтэ ивнин.
Етти!
Ии, тыетык!
Риӄукэтэ пынлёнэн:
Миӈкри тымын кытэпалгын?
Милютэтэ татлыгнэн:
Лыгэн-ым тычамэтгъан ынкъам эчги тыпкэрыӈок тыӄулильыръук!
Ынкы чеӈыттэтык въигъи.
Риӄукэтэ ивнин:
Вынэ ӄинэныйгулев ынкъам э’птэ гымнан мынмын кытэпалгын!
Милютэтэ татлыгнэн:
Лыгэн-ым мэрынрэӄэй ӄычамэтагын, эвыр тэн- чымче рэтчыӈын, вэты ӄун]ым нымэйӈъэв ӄыӄулильыръугъи!
чымче рэтчыӈын, вэты ӄун]ым нымэйӈъэв ӄыӄулильыръугъи!
Риӄукэтэ очнэн:
Ээй, вынэ мыгтэпгэлек!
Рэӄокалгын кытэпгэлегъэ.
Кытэпалгын льунин.
Чамэтаннэн, эчги чымче рытчынин, ӄулильыръугъи.
Кытэпалгын и’рэгъи.
Рэӄокалгын мэлётагты пэлӄынтэтгъи.
Рэӄокалгын милютэк пыкиргъи.
Милютэтэ пынлёнэн:
А’мто, кытэпалгын тымын?
Риӄукэтэ татлыгнэн:
Тылвавын тымык!
Ӄэйвэ тыӄулильыръук, люӈвъитэ итгъи, йъэлии и’рэгъи!
Милютэтэ пынлёнэн:
Гынтэвтылельын ванэван рэӄын ӄиквын?
Риӄукэтэ татлыгнэн:
Ванэван.
Милютэтэ ивнин:
Ӄоныры вэнъым тотъэты вальэгыт!
Ымыӈ кытэпалгын тымык лывавын!
Иа’м гынтэвтылельын ивкэ рытын.
Евъев, евъев!
Ынкы эвын нъывъин!
Рэӄокалгын мэлётагты э’ӄэлиӈэ гынтэквъи.
Гынтавакватэты иквъи:
Оккоймэй!
Юрэӄ ымыӈ гым рычеӈыттэвэ рэнанмы!
Пипи’кылгыӄэй тымкыгэӈгыпы нылейвыӄин.
Йильэӄэй нъэйӈэръуӄин маёлгыткынгыпы.
Пипиӄылгыӄэе валёмнэн э’йӈэръульын, тымкыткынык вакъогъэ.
Э’йӈэвнин:
Ынъев, ӄыетги!
Йильэқ’эй ӄытгъи.
Пипиӄылгыӄзе ивнин:
Етти!
Ии, тыетык!
Пипиӄылгыӄэе ивнин:
Ивкэ чеэкэй мынытваркын ынкъам мыныкэйӈыгилиркын?
Э’тки, а’ӄалеӈгыргын кэйӈын!
Йъэлии мури наранмымык!
Пипиӄылгыӄэе татлыгнэн:
Аны, ынан-ым мынрэгыттэӈын, митъэ ныппылюмури, мынчамэтан ынкъам эмвэгылкуйвэ мынранмыӈын.
Йильэқ’эй чимгъугъи ынкъам иквъи:
Вынэ ӄэйвэ ынӈин мынинмык
Кэйӈыгилигъэт, кэйӈын нэльун.
Начамэтан.
Эчги пыкэрыӈогъат, пипиӄылгыӄэй иквъи:
Кэйӈыгилигъэт, кэйӈын нэльун.
Начамэтан.
Эчги пыкэрыӈогъат, пипиӄылгыӄэй иквъи:
Оккоймэй, ӄытлыги емгымгыгыргын!
Йильэӄэе татлыгнэн:
Ӄун гынмыл-ым тивыркынигыт—а’ӄалеӈгыргын!
Кэйӈэ валёмнэнат вэтгавыльыт.
Пэнрынэнат, ивнинэт:
Тынуркынитык!
Никвъэн:
Апай, ивкэӄун мыниквыт, ӄыпалёмтэл!
Гыт уйӈэ эмымлыкэ?
Татлыгнэнат:
Вынэ ӄэйвэ, колё гэмымлигым!
Вынэ мынымлюгыт!
Ээй, вынэ ӄинэмлюгытык!
Намлёӈӈогъан.
Мылёма йылӄэтгъи.
Эчги йылӄэтгъи, пипиӄылгыӄэе йильэӄэй ивнин:
Китаӄун лыляйпы мынвэгылкуйвын!
Юрэӄ мынынмын!
Нэвэгылкуйвын лыляйпы, нэтленпыткынтэтйивын.
Нэнмутлытыръувын лыляйпы.
Въигъи кэйӈын.
Нивӄинэт:
А’мын, колё нэрмэмури — кэйӈын мытынмын!
Вынэ ӄонпыӈ чеэкэй мынытваркын ынкъам ынӈин ӄонпыӈ мынынмыркынат кэйӈыт.
Вэлынкыӄун, тэчьыкэйң’уқ!
Кэйӈын омкычыкойпы нылейвыӄин.
Риӄукэтэ э’йӈэвнин:
Апай, ӄыетги!
Кэйӈын ӄытгъи.
Кэйӈэ рэӄокалгын пынлёнэн:
Гынан-ым ръэнут э’ӄэлиӈу нинэлгигыт?
Риӄукэтэ татлыгнэн:
А’м, ытрэч-ым гымнан э’ӄэлиӈу нинэлгигым о’равэтльат.
Миӈкри-м рыпэт ойвалчыӈыт ныпэгляӄэнат!
Кэйӈэ ивнин:
Гымнан ванэван э’ӄэлиӈу мылгынэт о’равэтльат.
Ытръэч гымнан э’ӄэлиӈу нинэлгигым рэвымрэвыт.
Миӈкри-момкыгэӈгыпы риӈэсӄычетыльын тантэӈӈок гынтаквыргын!
Рикуӄэтэ ивнин:
Гымыкы ӄырымэн рэвымрэв а’ӄалеӈгыргын.
Гымнан ыннанъылё нэнанмэгым мынгыткэн рэвымрэвыт.
Кэйӈэ рэӄокалгын ивнин:
Китаӄун-ым амъянра мынылӄырирынэт.
Гынан ӄылӄыриргынэт рэвымрэвыт, гымнан — о’равэтльат.
Эплеэн, микынэ ранмыӈынэн!
Эквэтгъэт амъянра.
Рэӄокалгын рэвымрэквилигъи, кэйӈын о’равэтльагэлегъэ.
О’равэтльата кэйӈын пэнрыткольын нэлӄэгнэвйивын, амкарго нэтчын.
Ӄынвэр кэйӈын гынтэквъи.
Риӄукэтэ тымнэн ӄликкин рэвымрэв.
А’тчаӈӈогъэ кайӈэты.
Кэйӈын пыкиргъи риӄукэк мутлытӄыльу.
Кэйӈэ ивнин:
Ӄэглынангэт о’равэтльат вэнъым ынан мыкуйвэтльэт!
Рэӄокалгын ивнин:
Гыт уйӈэ эвъянвыайка?
Риӄукэтэ татлыгнэн:
Ӄэйвэ-м выквыӈытгылявӄай варкын.
Риӄукэтэ пэнъёлгын увинтыльэннин, выквыт пэнъёлгычыко ёйвынэнат.
Выквыт гылетгъэт.
Кэйӈын ивнин:
Ӄарычгатгэ!
Кэйӈын арычгатгъэ.
Риӄукэтэ гылвыквыт атынвычыко ёйвынэнат.
Кэйӈын эмтъыле нывитыткуӄин.
Рэӄокалгын нивӄин:
Вэлынкыӄун тэчьыкэйӈуркын!
Кэйӈэ нинивкин:
А’а?
Рэӄын нивигыт?
Риӄукэтэ нэнататлыӈӄэн:
Въигъи кэйӈын.
Рэӄокалгын лыгэпэчыкоргаквъэ.
Нивӄин:
А’мын, како вэлынкыӄун тэчьыкэйӈук!
А’мын-ым ытлён, мэң’ин энъың’ ратвагъа!
И’гэ мэлёталгын ивнин:
Гыт нылгинимпэйгыт!
Омкыгэӈгыпы пирӄыгилирэйгыт.
Милютэтэ ивнин:
Китаӄун-ым мынрачвыӈ!
И’гэ ивнин:
Евъев, янор тумгыт ныетынэт!
Пыкиргъэт кэйӈын ытри ӄэпэр тумгык.
Пыкиринэӈу ӄэпэрэ кэйӈын ивнин:
Ынӈатал-ым нурэйылӄигыт, уйӈэ лымӈэ гыныгмил йылӄыяальын.
Ытръэч гыт ымльаляӈэт ныйылӄэтигыт!
Кэйӈэ кэпэр ивнин:
Китаӄун-ым мынрачвыӈ!
Ӄэпэрэ ивнин:
Евъев, янор мынумэкэт!
Умэкэтгъэт.
Милютэтэ ивнинэт:
Эвын-ым мынрачвыӈ!
Умкыгиӈкы пирӄырэйгым, эплеэн рэнапэчайвынтык!
Тумгэ нивын:
Туук, мынрачвыӈ!
Рачвыӈгат.
Ӈэгны накавран.
Мэлёталгын ынан ыттыёл ярак пыкирги.
И’ны—вулкытвик, кэпэр — ныкитэ, кэйӈын — вытку эргатык ы’лё.
Мэлёталгын нэргавкэн, тумгыт нинивкинэт:
Ытрэч гымнин гыткат нинъыӄинэт!
Э’рыкур и’ны нивӄин.
Нимпэйгыт!
Ӄытлыги ытлён чинит нимпэӄин!
Пипиӄылгыӄэе нинэлӄырирӄин мэлёталгын.
Энмэн ынан энъычьыӈ гэмгэгынникык мэлёталгын.
Пипиӄылгыӄэй нивӄин:
Эвыр трэльуӈын мэлёталгын, эвын-ым мынрачвыӈавын!
Пипиӄылгыӄэе льунин мэлёталгын, э’йӈэвнин:
Мэй, ӄыетги!
Мэлёталгын ӄытгъи.
Пипиӄылгыӄэе ивнин:
Ръапыӈыл?
А’м уйӈэ.
Милютэтэ ивнин:
Гынин-ым ръапыӈыл?
Пипиӄылгыӄэе татлыгнэн:
А’м ытрэч-ым гым нычимгъуйгым, ивкэ ӈирэмури мынрачвыӈ.
Ымыльо гымнан льоо нивӄин.
Мэлёталгын колё нинъыӄин!
И’ны нивӄин, ынкъам кэйӈын, ынкъам ӄутти.
Милютэтэ татлыгнэн:
Ии, итык-ым ӄэйвэ, тэнъеп микынэ энапэчайвыка инэнтыркын.
Ымыӈ-ым гынан ӄырым ӄэнапэчайвыэ, энмэч-ым итык еп акванма трапэлягыт!
Пипиӄылгыӄэе ивнин:
Китаӄун-ым мынрачвыӈ!
Ӈаанӄэн ӈан маёлгын мынкавран!
Рачвыӈгъат.
Пипиӄылгыӄэй акватэты янотгъэ.
Пипиӄылгыӄэй лыгэн турэквэтэ тымкыгиӈкы пирӄысӄычьэтгъи.
Мэлёталгын-ым лыгэн кавранвэты нылгийӄыръилеӄин, нивӄин:
Этъым энапэлягъэ, эмрэӄу-м э’ми тынтымӈэвын!
Пипиӄылгыӄэй-ым лыгэн пэрӄынвэпы пэлӄынтэтгъи ванвэты, ынӄо а’тчаӈӈонэн мэлёталгын.
Мэлёталгын таӈконпыӈ гэйӄыръилелин.
Эчги мэлёталгын пыӄэрыӈогъэ пипиӄылгыӄэйык, пипиӄылгыӄэе тэнӈу рытчынин:
А-а-а-а!
Каакомэй, вэным ынан нимпэйгыт!
Еп турэквэтэ тыпэлягыт!
Милютэтэ ивнин:
Китаӄун, нэмэ мынрачвыӈ, гым мыянотык акватэты!
Нэмэ рачвыӈгъат.
Нэмэ пипиӄылгыӄэй турэквэтэ тымкыгиӈкы пирӄыгъи.
Пэрӄытыляма мэлёталгын ивнин:
Вай, вай, тыгаляркынэгыт!
Мэлёталгын эмрэйӄыръилеӈэ рыпэт гилкымъетлин.
Нэмэ пипиӄылгыӄэй пэрӄынвэпы лыгэн ванвэты ӄытгъи.
Мэлёталгын ининигъи эмрэйӄыръилеӈэ, рыпэт йыкыргын ганааӈкавлен.
Пипиӄылгыӄэе тэнӈу рытчынин:
А-а-а-а!
Эмпамэлёталгын, эмимпэтэ рыпэт йыкыргын рааӈкавнэн!
Пыкиргъи мэлёталгын, гэлгипэӈъивэтлин.
Иквъи:
Колёмэй, ынӈатал-ым тыпэӈъивэтык!
Пипиӄылгыӄэе нинивӄин:
А’мын ӄоныры вэнъым нимпэйгыт!
Еп турэквэтэ тыгалягыт, ӄэйвэ галяӈӈок тиквыт.
Вай, вай, тыгаляркынэгыт!
Вэнлии эналвавэ галявэрэӈкы.
Милютэтэ ивнин:
Э’тки, чамъам трапэчайвыгыт, опопы ратанӈавӈэн!
Пипиӄылгыӄэе ивнин:
Ии, э’тки нимпэйгыт, ӄырым ӄэнапэчайвы.
Опопы ратанӈавӈэн ӄыраӄатык!
Энмэн ӄорайпы ӈирэӄ оʼравэтԓьат нырагтытыԓяӄэнат.
Наёоʼръонат.
Ӈэранчывэ ӈирэӄ ярат нэԓьунэт: ӄутти мэчигычгык, ӄутти-ым рыягнавкы выԓтэ - ԓыгэмыграԓьыт.
Янра вагъат.
Ӄоԓ ӈоонко вагъэ, ӄоԓ-ым мыграԓякы.
Ягнамчоӈавысӄатӄагтэ ратомгыроԓьыӄагтэ ныԓгинывэймэнӄинэт, наӄам къоотӄагтэ, эвыԓӄонайгыргыӄачԓьаӄагтэ.
Аны имырэӄэ наӈӄамэтвавын рэмкыԓьын, нутэсӄытэйӈэтэ.
Коԓё ныӄамэтваӄэнат.
Ӄоԓ-ым ӈоон нынкыкватӄоӄоӈовӄэн.
Эргатык-ым панэна ныёаʼтӄэн.
Ӄутынэ ивнин тумгытум:
Гыыт нырэӄытъуԓюйгыт?
Аны тэӈимыръэнут нинэнуйгым: паԓӄомраԓгын, кымчекыԓгын - ԓыгэн-ым имыръэнут!
Вынэ вэрин-ым, гым ытръэч ныкыкватӄоӄоӈойгым.
Рагтык пыӈыԓтэԓгъэ авынраԓьэты:
Гымнин тумгытум тэӈимырэӄэ ныӄамэтваӄэн.
Ытԓён ныпэԓӄумруӄин, ныкымчекоӄэн, ԓыгэн нимырэӄуӄин.
Авынраԓьыт иквъэт:
Кыкэ вынэ!
Эты ыннэн ныӄэвиигичигъэн?
Ӈытогъэ, ӄытгъи.
Намӈыԓёгъан:
Нырэӄигыт?
Ӄун рэмкыԓьэ инэнӈивыгъи, энмэн тургин рэмкыԓьын ныкаԓготкэӄэн, тыкымчегрэрык, тыпаԓӄомрарэрык.
Кыкъэм иаʼм инэтэйкыкыԓьигыт эԓек тэйӈэт?
Ытръэч ӄонпыӈ гамгагаԓяԓьэты пынԓёԓьатыркын?
Наӄам-ым эмӄуԓгэ ԓёӈынрагтатыԓьын: пэԓӄумрэкин ынкъам кымчеккэн чывипыт нэйыԓын.
Рагтыгъэ.
Эргатык кыеквъэт, эвын гэтэгмэԓетԓин.
Рэмкыԓьыт эквэтгъэт.
Ӄытԓыги ыннэн гэрэмкыԓьэтԓин пипиӄыԓгык, ӄоԓ-ым вувчеԓкак.
Нэмэ вай ярат нэԓьунэт.
Ӄоԓ иквъи:
Игыр-ым чеэкэй мынытвамык!
Ик!
Пыкиргъэт.
Нэмэ нымным.
Ӈавэтынво эвын ынръам мэйӈывэнуӄыԓьыӄэгти, мэйныԓыԓеԓьыӄэгти ӈэвысӄэтти.
Ратомгыроԓьыт нэмэ.
Ынӈатаԓ-ым пытӄыԓым нывэймэнӄинэт.
Аны ынръам имыръэнут ныннуӈэтӄин: ыннээн, мимигыт, ӄопаԓгын.
Ӄытԓыги йиԓьэрэмкык гэпкитԓинэт.
Ынӄъом эквэтгъэт, рагтыгъат.
Ытръэч.
Эчеԓигъэк гэӈэвмиргыӄэе ытԓывъёӄай нытваӄэн.
Ытԓён ныгытъытэвиминӈыӄинэт.
Нунъэмъуԓьыт-ым ӄонпыӈ ныръэвуԓьэтӄинэт.
Ӄоԓ рыннин ытԓывъёӄая ивнин ӈэвмиргыӄэй.
Кита Нонъамъогты мытуԓьыԓӄивык этгэԓгэты, ръавытъоԓеты!
Вынэ ынӈэ этуԓьыԓӄивкэ!
Эʼтки ӄэйвэ тырэтуԓьыԓӄиквъэ!
Ӄэԓюӄ тыгытъэтыркын!
Туръурэткин къэԓиӄэй йымнэн ԓьаԓягмачы.
Иръыӄэй гапочьама ныԓгинычивмыӄин, ӄонайӄагтэ киткит ӈырэк эвыча ваԓьыӄагтэ, эпԓеккэ.
Ӈытогъэ-ым ӈан Нонъамъогты ивтыԓйиквитэ тагъэ.
Таӈамкытгэԓыткынык нинэтэнтиӄин.
Ӄынвэр пыкиргъи.
Увэрайпы ойымпыкыԓгийӈын йытонэн.
Ытръэч ӈыронрыԓга упэ рырагтаннэн.
Пыкиргъи.
Ойымпакыԓгийӈын рычимиръэвнин.
Увэраӄай тэнйыръэннин.
Ээкэт нэмитчьэԓетъюунэт.
Эмитчьэԓетыпԓыткук-ым, аны коԓё гаӄамэтваԓенат.
Нунъэмъуэрмэчьэ тыӈивынин ӄоԓ ӈэвъэн, ивнин:
Кита рай эчеԓитъэейвэԓ - эты ченывъигъи, кита ӄыёпатгын!
Ӈытогъэ тыӈэвыё.
Оннаигыргэпы эʼԓепэтгъи ӈэвыскэт.
Ынпыӈэвӄэе нэнанвэтгаватӄэн ӈэвысӄэт, ӄоԓ ӄынур ԓёӈваԓёмыԓьын - ԓёӈочыткота, ытръэч нинэԓгигитэйвыӄинэт.
Ынӈин ԓыгэн авъеткынка ӈытогъэ, рагтыгъэ.
Эрмэчьын пынԓёгъэ:
Эʼми, эты энмэч гэвъиԓинэт?
Ии, ытԓён гэвъиԓинэт.
Аныӄун кыёпатгынат, ԓыгэн ээкэт чымгыргыԓьыт.
Гэмитчьэԓетыԓьэтԓинэт рымынтэ.
Како!
Эви ыныкагты тыӄитъытвыткуркын?
Вынэ тэвыԓьыт ӄынымӈыԓяквынат, мыныгтынат.
Эви вэнвэты тыԓейвыԓьэтыркын, эви ыныкы?
Аʼмын коԓё ӈоон амӈырооткэнат орвъаматыԓьыт ӄытръугъэт Ачьаԓеттъагты.
Рай ынкы тытԓыывэраӄай нынпэгԓяръовӄэн.
Ынпыӈэвӄэй ныԓгайыԓгавӄэн.
Ытԓывъёӄая нинивӄин:
Мынтогъак, вэԓер мыгитэнэт эноматыԓьыт.
Ынӈэ антока, наранмыгыт!
Вынэ вэнԓыги ӄэйвэ тынторкын.
Ӈытогъэ.
Ынӄэн эвиръыӄэгти йымнэнат.
Тыԓяма наркычыткоӄэн, виԓюӄэгти нинэнрыӄинэт.
Мыӄычьыкываннаԓгыӄай нинэегӄэпчуткуӄин:
Вэԓер ӈоот ӄинэйыԓгытык!
Эрмэчьэ виин пэнрыма:
Э-эй!
Вынэ эви вай гыныкы тыӄитъытвыткуркын?
Упынъыԓинин-ым, ԓюур ытԓён ягнаковԓыткогъэ, ԓюур ытԓён арычга иргъи.
Эвыр ӄутынэ нинэӄэпԓюӄин:
Вэԓер ӈотӄэн ӄинэйыԓгытык!
Нэмэ ӄоԓ ныпэнрыткоӄэн-ым, ԓюур ытԓён арычга нирӄин.
Ӄоԓ нэмэ:
Чекаԓваӈ ваԓьыторэ!
Вэԓер ӈотӄэн ӄинэйыԓгытык!
Кываннаԓгын эйминнин.
Ӈан эрмэчьын таӈамгыткак вычгыпъюук гыткамчаткойвынэн.
Ӄуттъим гынтэвръуԓьыт нинэтэӈкыргэймитӄинэт выԓгыпык.
Ымыԓьо тэрмэчьыӈыԓьыт тымыткойвынэнат.
Ԓыгэн эвыр-ым авэръэпыръогъэ, агноннайӈатгъэ.
Ынӄэн-ым ӈан пынԓятыԓьын ӈэвысӄэт ынан выёԓьо рытчынин.
Ытръэч.
Ынпыначгыӄай гэӈэвъэнэ коԓё нытэвиминӈыӄинэт.
Ӈытоткынык гатваԓен яраӄай, вынэ ныппыԓюӄин.
Эмӄынръэвук, ынӄэнат нъэйӈэвӄинэт ръэвынъюԓьу.
Ытԓён нынтэвиминӈэтӄинэт: ныръэвынъюӄинэт, эргатык-ым нэԓвэтӄинэт.
Аԓванма ӄун-ым эрмэчьэ нинэпириӄин ынпыначгыӄай, нэнойӈэмтэӄэн-ым, ратрон ӈан мытӄыԓьэ итгиԓгэ нэнэнатыёӄэн-ым, ӄуймэчыкун ымы нэнэнатыёӄэн.
Ынпыначгыӄай-ым ынӈин нырагтыӄэн.
Эмӄынръэвук ынӈин нынтыӄинэт ынпыначгыӄагтэ.
Ӄоԓ рыннин ынпыначгыӄая ивнин ӈэвъэн:
Аʼмын вынэ мынвъисӄивмык, мыттэвиминӈыркын!
Ии.
Тэнмаквъат.
Ыргынанчеӈэт въисӄивыркыт ӈаеты.
Авынтыԓяма рай нанӄычыкон ынпыӈэвӄэйин камаграԓьатыӈогъэ.
Ыʼвэӄуч ивнин:
Иаʼм вай нанӄын тыԓяма мэйӈэтгъи?
Наӄам ръэнут ынкы камаграркын?
Аʼмын кита мынпэԓкынтэнмык.
Ии.
Пэԓӄынтэтгъэт.
Эвыр ӈан пыкиргъэт-ым, рагръоӈыӈӈогъэ.
Ыʼвэӄуч-ым чоттагнык нъатчаӄэн.
Ынанвыткокэн кымиӈэтыԓьэ йытонэнат амӈырооткэнат гаԓгаӄагтэ.
Ипэ аны мытԓыӈэн.
Ивнин аʼтчаԓьын:
Вынэ вай гаԓгаӄаԓгыӄагтэ тыгтонат!
Кыкэ вай гаԓгаӄагтэ!
Э-эй.
Мачыргынан.
Вынэ мачыргынан ынкы нытванат.
Ынкы мачыргынан чеӈэт вагъат.
Нэмэ ръавоԓьэты нъэйӈэвынэт.
Нэмэ ратчочыкон нэнатыёйвыгъан рагтыӈӈок.
Рагтыгъат.
Эвын гаԓгаӄагтэ гачеӈӈыторъоԓенат, гарэӈамъятыӈоԓенат.
Эʼчууԓгыт, увиӄэгти ныттъивыӄинэт.
Нэмэ ыʼвэӄуч эʼйӈэвнин:
Аʼмын вай вэчыръогыргыт опопы ӄынмыткогынат!
Эʼтки вэчыръогыргыт!
Вынэ мачыргынан.
Ӄырым мынмытконат эмноԓтомгыт!
Ръотавнэнат.
Ӄэйвипъэм эʼйӈэвык, гыргоԓ рыннинэт увиӄэгти, ыттыт-ым тъынинэт, ынкъам ӄытгъэт.
Ынӄъом еп ыԓванма наваԓёмын маԓӄочеткын яраӄайгыпы.
Ыныкит нэгитэн - коԓё ярайӈын.
Ԓыгэн амгынонрыногыргэпы ныԓгэнԓынтоӄэн.
Нымӈыԓёӄэнат ынпыначгыӄагтэ:
Аʼмын микынти турык гэпкитԓинэт?
Аԓымы-ым ванэван.
Гынмыԓкинэк-ым ӈоонко ԓяйвыръоӈӈогъат.
Ԓыгэн ӄээӄын вагъат-ым ӈоон ӈаԓвыԓьийӈын ӈайгыпы нинэнтэгрэвӄин.
Мытԓыӈыргарэ гаԓгаӄагтэ оʼравэтԓьо гэнъэтԓинэт - ӄԓявыԓ-тэ ынкъам ӈирэӄ ӈэвысӄэтти.
Ярайӈын, магтэ, эвиръэ йыръыԓьыт, наԓгыԓ ӈыроӄ ёройӈыт гэтчыԓинэт.
Гынончоттагнык-ым пэнъёԓгыйӈын, четԓёкокайӈычыко ымыԓьэты ӄораймак ныпатӄэн.
Ӈирэӄ ӈэвысӄэтти эвиръынтэгрэквъэт ытԓьэты, ытԓыгэты.
Ӈирэӄ-ым ӄԓявыԓтэ гаԓвавэръэпыръоԓенат, ыннэн-ым ныӈэԓвыԓьынтэгрэвӄин.
Аны аӈӄачормыԓьыт ныпэгчиӈэтӄинэт: выткукинэт ныгынкойӈыӄэнат ӈэвысӄэтти, ӄԓявыԓтэ.
Нивӄинэт ыннот:
Эʼми гымнин ытԓя?
Ӄавэръэпытык!
Ынӄэнат эвиръыт раӄыԓӄыԓтэ, ынӈэ аяака!
Ытԓыгын эʼмитԓён?
Мытӄыръэчумкэтыԓьыт эвиръыт ӄыгтыгынэт, ынӄэн ымыԓьо пытӄымытӄыратчоԓьаткэнат.
Вайыӈӄэнат ӄыйпыгынат ынкъам ӄыӄамэтвасӄэквытык.
Ӄоԓ-ым ӄԓявыԓ гивԓин:
Вынэ вай микырык мачетъопэԓ тэӈу ныԓгытури?
Кита ӄытвыгыткы!
Ытԓыгэ-ым:
Вайыӈӄэнына-ым вай мэчтэӈу ныԓгымури.
Вай ынӄэнына!
Вынэ ӄыӄоранматчыӄэквэ, ӄыттэтги мурыгрээн.
Аʼмын-ым ыныкит пэгчиӈыԓьыт ӄытчагъат, ынӈатаԓ этъоныкэт нымытвайӈын гэтчыԓин.
Ынӄэн-ым ынпыначгыӄай эвыр ытԓя гавэръэпыръоԓенат.
Гатаӈпэраԓенат.
Ынӈатаԓ-ым этгэԓгынратчовыԓьыт ванэван киткит ыʼныԓпынрынат.
Ӄуттъим, мачтаӈъянвыт, наӄоранмынат.
Ынкатагнэпы гатагнымытваӈӈоԓенат ынпыначгыт.
Ӄэйвэ.
Ганымытваԓенат энмэн-ым ԓьурэԓьыт ӈирэнкымиӈыԓьыт: ӄоԓ экык-ым, ӄоԓ ӈээкык.
Коԓьом ныръэвӈыттыӄинэт ԓымӈэ наԓвыԓьыйӈын рачормык.
Ӈинӄэгти-ым аӈӄачормэты мыргонтагъат.
Гачакэтта коԓё мыргоэмтэйӈыт нэтэйкынэт, ԓыгэн-ым кынмаԓ мыкэԓьыт нимтинэт.
Ыныкит вай ӄутгъэт-ым - эвын гэвуԓӄытвиԓин, гаԓгэйӈаръочгатԓен.
Эчги эквэтгъэт яраӈӄачагты, рай янръатвъыԓьын аӈӄайпы нытэвывыргыргатӄэн, ныӄуԓиԓьэтӄин:
Ев-о-о, ев-о-о!
Ӄэнъатчатык!
Мыйӈэтык!
Ытԓыгэ ӄымэԓ-ым ринъэйӈэԓьэтгъэ, ыныкит эйӈэкэ тырэнтыӈытык!
Аны чымчеӄэй вай ярат.
Вынэ вэнԓыги ӄэйвэ мыйӈэтык!
Оккой турык ытԓыгэ ринъэйӈэԓьэтгъэ, риниквъэ.
Ынӈэ ԓьунэт-ым, иаʼм эйӈэкэ рытынэт!
Аны чейвэ мытрарагтыгъа.
Вынэ ӄыетгытык, мыйӈэтык!
Тэвэнаӈайӈын-ым амноӈчыгайыткынэты руԓвынин:
Ынкаткыната ӄыттэтгытык!
Тыттэтӄээтгъэт тэвэнаӈаткыната гэтԓенъютэ.
Ынӈин ӈанъым: гэԓеԓинэт, аны наӄам оʼтчой!
Ӄынвэр вай ынпычьыӄэй чакыгэт иквъи:
Аны оʼтчой!
Аԓымы чит ԓыгичымче ваԓьын Ԓьурэн!
Ынан мытрэпкиргъэ!
Ӄытԓыги вай каԓьайнын ыʼтвыԓьын!
Ӈанӄэн-ым ӈан гэԓеԓинэт, гэԓеԓинэт, эвъэм-ым ӈан ӄынвэр пыкиргъэт, ӈыпэгъэт.
Рыпэвъёчгавнэнат ӈаԓгыԓ, ынӄъом нотасӄыткынэты рыттэннинэт.
Нотарыгъёԓгийӈын рывэнтэннин-ым, ӈан ынкэчыку ёнэнат.
Аны восӄымчыкойӈын ынкы!
Ивнинэт:
Турык ытԓыгэ ванэван гым нэнаӈӄамэтвавын, аԓымы ӄораԓьын, имыръэнут нинэԓьуӄин, ныръэвуӄин.
Вачаӄ гым ванэван ыʼнынӄамэтваквым, ынӄэната вай тури ынӈин тынтытык.
Ӈанӄэн мыргэмтэйӈыт нэнунэт гытъэ.
Нэткунэт.
Ӄынвэр ынӄэн чиниткинэт пэтԓеӄэгти наноӈӈонат.
Ӄынвэр-ым ытԓенъюӄэй иквъи:
Ыʼм-ыʼм ӄынвэԓ тыԓыннынтатык (апԓывэтгавкыԓьыӄай ӄэԓюӄ).
А-а, кита ӈанӄо!
Аʼмын-ым ӄынвэр эвъянвыткоӄаатгъэ.
Пынԓёткогъэ.
Гитгиԓыгйит руԓвыткувнин-ым эвыт ӈан нинэттуӄин.
Тыӈагыргыгъет руԓвыткунин-ым, эвыр ӈан нинэттуӄин.
Ԓюур ӈан увигмиԓ кываԓьо вэнтыгъи нутэсӄын.
Янор чакыгэт ытԓенъютэ упэ рынэнин-ым, ытԓенъюӄэй-ым тиӈунин.
Ӄымэк чывинин айпыткотыԓяма нутэсӄэ, ытръэч эръоԓгыӄай чывинин.
Ӈытогъат.
Ӄэԓюӄ-ым тангэвэты нутэнут!
Аны гатэргатԓенат ынкы!
Пытӄъым ытԓенъюӄэй!
Ԓюур вай мууԓьыт ининигъэт.
Нымгутыԓеӄинэт ыннанмытԓыӈыргарэ.
Ыннанмытԓыӈӄав энмэн ынпыначгыԓгийӈын.
Ынӄэнына ваԓёмнэнат тэргыԓьыт.
Мычетэ-ым нэнэнэт гапытӄытэргыръоԓенат, рыпэт ытԓенъюӄэй нутэсӄык ныԓевтуткуԓьэтӄин, ԓевтэ нутэсӄык ныръэйыпыткуԓьэтӄин айыԓга, мычетэ.
Энмэн ынӄэн ынпыначгийӈын:
А-а-а!
Эӄуԓикэ, иԓюкэ кынвиԓгытык?
Вынэ рай како мэӈӄокэнат нэнэнэт тэргыръоркыт?
Кита вынэ ӄымӈычгэчегыткы!
Ӈирэӄ аймавыӈӈогъат ырыкы.
Пытӄъаткэ тэргыръоӈногъат мычеԓьыт.
Пынԓёԓьыт нивӄинэт:
Аны ӄырым моргынан мынынрэӄэвтык!
Миӈкэкинэтури ынӄэн ынӈин итыркынитык, микинэтури?
Имчыӄыткутэ рыпэт вэтгавкы ныԓвавӄэнат тымнэвыԓьыт.
Аны миӈкэкинэтури?
Ӄывэтгавыркынэтык - ӄымэԓ мынынԓьэтэттык!
Ӈан-ым ԓьюԓеԓьымуԓи,- ӈинчьэн, эмчыӄыткома.
Вынэ ӄыӄамэтватык, ӄытаӄъотык мурык!
Ӈан орвэты нэнԓьэтэтынэт.
Орвык ӄача коԓё ачьыԓьийӈыт эръэт, ԓыгэн амачьийӈыт.
Коԓё ӄэԓюӄ гаӄамэтваԓенат, аны гаӄамэтваӄаатԓенат.
Ӄытԓыги ынӄэн ӄэтчанрот нырагтытыԓяӄэнат, ынкъам ынӄэн витъэ наӈӄамэтвавынат.
Нивынэт:
Ытԓыгын ӄиквыткы пыкиринэӈу.
Игыр энмэн ръэвук ӄымӈэӈногэ.
Ынӄэната каԓьайна гэймиттури.
Вай мытынԓьэтэтыркынитык.
Нэнэквэтэвынэт.
Ӄытԓыги ынӄэн ынпыначгийӈын ынанмыӄычьын вытырапчеӄаԓгыӄай.
Койӈыткынык, ынӄэн Ԓьурэк ӄача, нэнынвиԓетынэт.
Нивынэт:
Ӄораӈы нынмынэн ытԓыгэ ынкъам ръэӄэйык рычымӄэтэ ӈутри - Койӈыткынэты нымайынԓянэн, титэ ӈан мури мытрэпэԓӄынтэттыԓегъэ.
Ва-а!
Ии.
Аʼмын-ым корго нъэԓгъэт - ярат нэԓьунэт.
Ярак пыкирык:
Мэ-эй!
Мэ-эй!
Мэӈин рай?
Ԓюур ынӄэн пыкиргъэт!
Наӄам ӄэтчанрота рагтыӈӈоԓьыт гэнинъэйвыԓинэт ӈинӄэгти.
Пыкирык, ынӈэ ӄората айытратка, выква ӄыйытратгытык вэты!
Яраԓьыт:
Вынэ вай мыӄоранматчыӄэвык, мынйытратынат!
Ынӈэ вынэ ӄоԓята-ым, выква ӄынйытԓявыткотык!
Иквъи нэнэны.
Пыӈыԓтэԓгъат яраԓьэты.
Эвыр ынӄэн ӄоранматгъат.
Ӄэйвипъэм рычымкэтэ ӄоратъоԓ нынъатчавӄэн.
Ытԓыгэ-ым ёпатычьата:
Эты рай ӈотыӈкэнат?
Нынтоӄэнат, ныгитэсӄивӄинэт:
Эты рай ӈотыӈӄэнат?
Ӄыԓымэнат!
- ночыткоӄэн ӈинӄэй.
Нэмэ рай ӄутти.
Амӄырымэнат.
Нэмэ:
Ыʼмӈан ӈотыӈӄэнат этъым?
Ӈытогъат.
Ынӄэна-а-ат!
Койӈыткынэты намайынԓянат ӄоратъоԓтэ.
Ӄэтчанрот Койӈыткынык гыргоча камэйгатыԓьатгъат, ынӄъом вакъогъат, инэӈэгъэт.
Рагтакватгъат.
Ынкатагнэпы ӄԓявыԓ мыӈэԓьатыӈогъэ.
Ытръэч.
Энмэн-ым гатваԓен Укумэк.
Ӄонпыӈ ӈаргынэн вусӄымчыку, конпыӈ ԓыгэн вусӄымчыку ӈаргынэнайӈын.
Ытԓён Укумэк ниԓьуткукин.
Уйӈэ этиркыкэ, уйӈэ эйъиԓгыкэ, уйӈэ эӈэркэ - ԓыгэн ӄонпыӈ вусӄымчыку.
Ынӄъом ынӄэн Укумэк гайъоԓен ӄоӈычгыӄԓявыԓя, гивысӄивԓин:
Аʼмын вынэ ӄыпаагэ иԓьуткук, атэркынтавытрыка, ӄэйвъэм иԓьуткуркын!
Вытку ратэркынтагъа-ым, вытку киԓьуткуркын!
Коԓё гагтынӄэтԓьавԓен Укумэк.
Ӈытогъэ.
Янръатвъат тэйкынин-ым, эԓкыгъи.
Янръатвъыԓьыӄай коԓё гэԓеԓин, оʼтчой гэԓеԓин.
Ӈан тыԓянӄэргава ныԓеӄин ынкыри.
Ӄынвэр выентэтгъи ӄэргычыкогты.
Этъым пыкитчыӄиквъи.
Тэӈыннэн яраԓгйиӈын ԓьунин, Тытԓяаʼкоткогъэ.
Ынкы амынан ӈээккэӄэй нытваӄэн.
Ытԓьайӈын-ым чоттагнык ныкыттэԓеткин, нымчунэӈэткуӄин.
Яӈатагнык-ым нытваӄэн ӄэпыԓ, ынӈатаԓ-ым ныӄэрыӄэн, ымыӈ-ым ӈан гытокаԓеԓьын.
Ԓыгэн таӈымынӄэргыръова гэнтыԓин чоттагын.
Укумэкынэ нинивӄин ӈээккэӄэй:
Ӄывэтгавчетыркын ӄапчоткома.
Ӄивыркын.
Выԓгынаԓга тытакэрӈык, тыйпынат-ым, турыпԓекэ тыпԓягтыгъак!
Ӄивыркын.
Тыԓвантагъак-ым - тыԓвугъэк, тыԓвапатык!
Эвыр ынӈин нивыԓьэтӄин ӈээккэӄэй.
Ӄынвэр ынӄэн ытԓьата ивнин:
Ытԓён микынэ нэтэнйиԓыӈыркынигыт?
Винвэ:
Ӄиквын: гымнанчинит!
Гымнанчинит!
Ӄиквын.
Пытӄы ӈаанӄэн ӄэпыԓ тъыяагъан-ым, пытӄы аԓваӈ тъывэтгавык.
Ӈаанӄэн-ым нан ӄэпыԓ тъыяагъан-ым, пытӄыаԓваӈ тъывэтгавык!
Вынэ ынӈэ!
Тытԓеты ранэчгэтавӈын!
Ӄиквын.
Ӄырым!
Ӄырым!
Ынӈатаԓ пытӄыԓымӈэ тъыԓгэтаӈвэтгавчетыԓьатык!
Ивнин:
Ӄытэргыръогэ!
Тэргыръогъэ.
Ӄынвэр ытԓьакая рывиривнин кэпыԓ, ивнин:
Тытԓеты анэчгэттавка!
Ӄыры-ым!
Ытԓьайӈын вакъогъэ чотыткынык.
Укумэкынэ ивнин ӈээккэӄэй:
Ӄыӄэпԓюгын гымыкы!
Ӄэпԓюнин ӈээккэӄэе.
Укумэкынэ пиринин.
Ынпыӈэв ӈынваӈэгъэ:
Ӈэвэӄ тивыркынигыт - тытԓеты ранэчгэтавӈын!
Оок ыʼмӈотъам!
Ӄэпԓыӈынрыԓьын Укумэк гэгынтэвԓин!
Аны гурэгынтэвыԓьэтԓин!
Эвыр ӈан каԓьайӈа нэнайъоӈӈоӄэн, ӄапԓыӄач нинэгтыӄин, нинэнинтыӄин, ипэръэнут нытомгатӄэн, ӄапԓыӄач йыннин - томгатгъэ йъэԓгийӈын, нэмэ ӄоԓ ӄапԓыӄач - тэркийӈын, ӈойӈовԓынын тэвԓянэн- томгатръогъат эӈэтти, гытокаԓет ринтынинэт - эвын ӈан йыӈагтоԓӄыԓчыӈыт томгатгъат.
Ынӈатаԓ-ым гаӄэргавԓен нутэнут.
Ԓыгэн ымнэнта гыргочагты рыннин-ым, рагтыгъэ.
Ытръэч ынӄэн ынпыӈавийӈа Укумэкын ыʼтвъэт кагмаԓенэн, ивмэннин.
Эквэтгъи ыʼтвыԓьын.
Ытԓён ынӈатаԓ-ым ӄиԓьуткуркын!
Рэсӄиквъи Укумэк, рыԓгъэ, эԓьоткомгогъэ.
Коԓё аны гаӄэргавԓен ӈаргынэн!
Ук како Укумэк!
Ытръэч.
Утъэк нымытваԓьыт гэӈэвъэнэ вынэ гэнпэвԓинэт.
Ӄувԓеграԓьыт.
Ынкы нымытваӈӈогъат.
Ӈэвъэн ивнин:
Этъым вай ымы арооԓӄыԓка мытнъэԓмык?
Ии, уйӈэ.
Ытръэч рай мэмыԓьягыт пэԓятгъат.
Како.
Аʼм Отъэнмэты эвтытвэтагнэты муӈэԓгъэк.
Ии.
Эргатык-ым ӄэгԓынангэт орвъамата уӈэԓгъи.
Ныԓеӄин.
Йыԓгыӈаԓвыԓьыйӈын ԓьунин, ынкъам ӈэԓвыԓьык ӄача ӈирэӄ оʼравэтԓьат нъэмпытваӄэнат.
Ныԓеӄин.
Ынпыначгыӄай рыпэт наягнагъан, коԓё тэӈу, кивийгут нынтыӄин.
Ӄытԓыги ынӄэнат чавчыват каԓьайпы гынтэвыԓьыт.
Энмэн вай ԓыгэн йытоёт нэнэнэт нывъиӄинэт.
Никвъэн:
Аʼмын ӄыткив, ынӈэ арагтыка.
Кытъаткэ-ым ӈэвъэн амынан ярак аʼтчаркын.
Вынэ ынан эргатык мытраӄоранмыгыт ынкъам мытрэнԓьэтэтгыт гэкэӈэ!
Ытръэч ӄун чама тъэнӄэтыркын.
Вынэ вэнԓыги ӄыткикви, энмэч вай мытывинпыркын, ӄыӄамэтвагэ.
Увинпыгъэт.
Ӄытԓыги ныгнатӄэн эӈэӈыԓьу, кэймитыԓьу, энмэн вай нъыкэймитын.
Ытԓён-ым тэӈуйнэ эвъянвыкыԓьэн.
Аны коԓё кивыйгут нэнтивыгъэн, ԓыгэн ныгнатъевыӄэн къарэԓьо.
Ӄэԓюӄ-ым опопы киквъи.
Аʼмын-ым ӄамэтвагъат-ым, рэгъэт, атчьатгъат.
Ӄэԓюк-ым вай ръэнут ныгтонэн, нытэмъюгнинэт?
Аʼмын-ым мэԓйыԓӄэтыԓьын, оʼравэты нытваӄэн.
Наӄам гъорааӄӄагԓен чоттагнык, нытԓепыткуӄин.
Ынӈэнъяракэн-ым ӈэвысӄэт гаԓгэгмэӈатыӈоԓен.
Рэпаԓгыяӈайпыԓьыт.
Ԓюур аны яӈайпыӈ вэнтыгъи, ынӄо ӈэвысӄэт ӈытогъэ, ванэван ныԓьунин рэмкыԓьын.
Ӄончечгыргынтогъэ турыпкитԓьэн.
Катамнанӄыԓьыгъет вагъэ.
Нинэгитэӄин оʼравытваԓьа.
Рэсӄивыԓьын ӄончечгыргынтогъэ, ӄачакэн почьаԓгын пычынԓинин.
Аʼмын-ым эчги вай чьогыргын ойпыркынэн, рэмкыԓьэ гэпириԓин мынгэпы, гэтиӈуԓин ынкъам ивнин:
Ынръам нырэӄигыт?
Иаʼм ынӈин итгъи?
Ӄун райыӈӄэн-ым рай нанӄыԓьын чит тэймитыркын, э-э-э чит тэймитыркын ӈаӈкыйыръын ӈэвысӄэтин, ӄэԓюӄ гэмэйӈэтԓин.
Ынӈин нинэнтигым амӄынъычо.
Рэмкыԓьын:
Вай-ым тынмыркынэгыт!
Эв-ам!
Ынӈэ энанмыка!
Энмэч рай ӄыкынъарэгынат гынан, ынан тырэвинрэтгыт.
Ӈутку ярак ӄонпыӈ нытвайгым.
Амноӈгыпы мытъенмык.
Чит гым нырапэԓяӈэгым-ым, вэнԓыги ныԓымӈэнайгым,- ӄун ԓыгэн нинэнинъэйвыӄин: - Гымыгмиԓ ваԓьыт эвиръыт тэйкийгут ӄынтыгынэт, эченут эвиръыт рэпԓыткуӈынэт-ым роратэты ӄыванԓягэ.
Ӄиквынэт.
Уйӈэ ымэты атваԓьыка?
Эвыр нараԓпынрыгыт-ым ынӈэ ӈаргыногты инэнинтыткукэ.
Поӄыткын ӄычвигын-ым, ԓыгэн ынӄэн гымыкы яӈагты ӄынэрэтгын - яӈак тыратваркын!
Ынкъам ынӄэн рорат ԓыгэн ӄынучитгыткы ынкы.
Эвыр ръоратыӈогъа нанӄыйыръын-ым, ыʼныгтыгыт, ыʼнъэйӈэквыт!
Э-эй.
Ынӄо яӈагты панэнагты ӄытгъи.
Аʼмын-ым ынпыначгыӄай ԓюнйыԓӄэтэ итгъи:
Таам ӄыгъеквытык рагтыԓьэгым, эквэтыԓьигым!
Кыевыԓьыт вакъогъат.
Ынпыначгыӄая нинъэйвынинэт.
Эвыр игытӄэй нэпԓыткунэт эвиръыт.
Ынкъам ивнинэт:
Эвыр ръоратыӈогъа нэнэны, вэты ӄинъэйӈэквытык.
Эты уйӈэ ымыԓьэты атваԓьыка?
Вынэ варкын.
Рорат нэйыԓын.
Поӄыткын чывинин ынкъам ԓыгэн яӈагты рэрэннин.
Чымӄык-ым нэнучитын.
Наӄоранмыгъан.
Гэкэӈэ нанрагтатын, ымы уттинэӈ нэйӈэгъэн.
Ининигъэт ярагты.
Ӄэԓюӄ-ым нэмыӄэй ынпыначгыӄаен ӈэвъэн ԓюнйыԓӄэтыԓьын эмпэгчиӈэ.
Ытԓён ныпэрӄытваӄэн тытԓыноԓыӈкы.
Пыкиргъэт, коԓё оʼптывэгъат, нэмэ ивнинэт:
Ръоратыӈогъа-ым, вэты ӄэнагтытык!
Ии.
Ӄэгԓынангэт, ԓыгэн ӄээӄын вак, нагтыгъан.
Ымы ӈэвъэн ачыгнэн:
Вынэ ымы гыт ӄыԓкытги!
Кыкэ-ым иаʼм рэӄэ рытынэт, ԓенытэӄ тэмъюӈынэт?
Эквэтгъэт, ымыԓьо ӄытгъэт.
Рэсӄивык ивнинэт:
Эʼми гъурэтԓин?
Ии.
Ынӈин ԓыгэн рэӄэ ӄынчымӄэтгыткы-ым ынкъам ӄынвыгыткы.
Эвыт ынык таӄъаӄагтэ.
Ԓыгэн ынӈин ӄынвыгыткы.
Нэйыԓын-ым, яӈак рытриԓнин, пэԓянэн ынкы, рэсӄиквъи.
Кытэӄэй нытэргатӄэн, ынӄоры нывйитвыӄин.
Ытԓя нивӄин:
Нэмъэм рай эты въигъи?
Мэчичьу ныӄамэтваӄэнат, нэнэны-ым рай мачынан ынкы.
Ынӄъом ӈытогъэ ынпыначгыӄай.
Ръыԓинин раԓкогты нэнэны, эвын гатагтамӈэвыԓен.
Ынӈин ӈэвысӄэтэ яачы ԓым ӈыраӄ нэнэнэт йытонэнат.
Ӈирэӄ ӈинӄэгти нэйыԓынэт ынпыначгэты, ӈэԓвыԓ нэчвигъэн.
Гэтԓенъютэ ӄонпыӈ ӄорак нытваӄэнат, коԓё гамԓытвэԓенат, гэрмэвԓинэт, гинъытвиԓинэт.
Ӄоԓетъыԓё-ым ивнин ӈэвъэн ынпыначгыӄая:
Кита Мотъантагъак, энмыгэӈата мытагъак.
Э-эй.
Энмыгэӈата ӈан эквэтгъи.
Отъэнмык пыкиргъи, эвын рэмкын ныръэвэԓвэтӄин, Ӈан чикгынунык ганымыԓӄыкваԓен ръэв.
Энмык гытоԓынкы эрмэчьын ԓыгэн нывытрытваӄэн.
Ԓыгэн ымы этԓы инэннынэчьувкыԓьинэт мигчитԓьэт, нинэнтэрмэчьыӈэвӄинэт.
Мэй!
Ӄыгитэ вай мэнӄокэн ынпыначгыӄай?
Пиринин-ым ынкъам рыӄонайынвэрэӈавнэн, итгиԓгэ ӄонагтэ энатыёнэнат, ымы ратрон энатыёнэн.
Ԓыгинтэрмэчьыӈэвнин эрмэчьэ.
Аʼмын-ым пэԓӄынтэтгъи ынпыначгыӄай.
Пыкиргъи ярак.
Амӄонагчыкокэнат йыръыт йытонэнат, ратрочыкокэн ынкы пэԓянэнат.
Ривыԓьыт рагтыгъат аʼачекыт.
Ричтывэгъи вытку ырыгъягна.
Ратройпы итгиԓгыт раԓянтавнэнат.
Ивнинэт:
Ӄыӄамэтватык!
Ԓёнӄамэтвата итгъэт, ыʼтръэч ӄутынэ ивнин ытԓеӈи:
Вынэ ӄавэръэпыгэ!
Мынавэръэпымык ынкъам мынэквэнмык!
Ыннаны пыԓягтыгъат, аԓваӈ авэръэпыгъат.
Отъэнмыгэӈата эквэтгъэт.
Итгыԓԓьук иквъи ынинэԓьын:
Ынӄэнына-ым вай ынӈин рыннин ынпыначгыӄай!
Пыкитчыӄиквъэт, коԓё эрмэчьын ныӄуԓиԓьэтӄин.
Ынӄэнат-ым пыкиринэӈу пиӈкугъэт ръавыткынэты.
Ԓыгэн эмнымэйӈъэв ныгтыткуйвыӄин рымынтын.
Ръэвытъуԓ нынинтыткуйвыӄин ԓыгэн амноӈэты амыԓӄыкваянвэты.
Нэнинтыткуйвыгъэн-ым, нэткугъэн ръэв.
Эрмэчьын коԓё ӄоԓентогъэ:
А-а!
Тайкавысӄыёԓгын ӄынтэгрэквыткы-ы!
Ӈыранԓяно нимтигъэн йъарэпаԓгийӈын - тайкавысӄыёԓгын, ымы эмытӄытвыкыԓьин.
Ынкаткынэты ынӄэн пиӈкугъи эрмэчьын.
Э!
Вынэ ӄэнапэнрытык!
Эӄыԓпэ ӄэнапэнрытык!
Ытԓеӈи ивнин:
Гынан ӄыпэнрыгын!
Ытԓеӈи очыткогъэ:
Гынан!
Пиӈкугъи мытӄынаԓгыткынэты.
Ԓыгэн эвыр эрмэчьын ԓыптаԓянэн, ԓевыт ӈоонко рирэннин.
Ынӈатаԓ-ым рэмкын гакоргыӄоԓентоԓен!
Ынӈатаԓ-ым мытӄамэтваӈӈомык!
Мыттанычьатыӈӈомык!
Эрмэчьын уйӈэ!
Вытку ынкы таӈытваӈӈогъэ варат.
Ытръэч.
Гатваԓенат ӈыроргарэ йичьэмрэтти.
Коԓё ныкынтэӄинэт ръэвуԓьэтык ытри.
Ыннэнчьэн-ым ӈэвыԓьын.
Воԓӄыӈ ныԓеӄинэт-ым, ӈэвъэнэ нинээкэтӄинэт, ээкэгйит вытку ныръэвъэмэтыпкирӄинэт.
Ӄуԓеэкэтык-ым ӄытԓыги аԓвайпы гээкэтԓинэт - ынӄэн ӄытԓыги кэԓьэтэ гээкэтԓинэт.
Наӄам ӈэвъэн нанӄыԓьын.
Ынкыръим гарагтыԓенат, ынкы гэӄысӄычевԓинэт, э’ми ԓёнрагта итгъэт.
Ӄынвэр-ым эвыт гыръогъэ чит ӈэвъэн.
Энмэн пэтԓе нэнэны мэйӈэтгъи, ԓяйвыткоӈӈоӄаатгъэ.
Уйнэ арооԓкыԓка нытваӄэнат, ынӈатаԓ-ым ныгытъэтӄинэт.
Уйӈэ ипэрэӄыкэ.
Ытԓя ивнин:
Китаӄун мымыргонтагъак вэԓет!
Аʼтав.
ӄынвэр рэсӄиквъи.
Эвын ынкэчыку ынпыначгыйӈын таӈамынан нывытрытваӄэн.
Ынкъам ӈан ранмыеквэйӈын таӈымыԓьэты гыткатъоԓя чама ойымпъатъоԓя ганоԓятъевыԓен!
Ӄоԓ-ым вай рыԓгытынпынэн, таӈымыԓьо кыёԓгычагъат.
Эм-м-м!
- ынӄэн этынвыйӈын.
- Эты нарататкынъегыт ыʼтвыткуԓьэ ӈыпэк!
Иаʼм рыткыёԓгатъевынат?
Ӈинӄэй аны гатэргатԓен, коԓё гакааʼчгыпԓен.
Ӄытԓыги рай ыʼтвыткуԓьыт гэмпэԓинэт.
Ыʼтвэрмэчьэ ивнинэт:
Аны рай ръэӈинӄэй морыкайпы тэргыръоркын?
Кита ӄыёпатгыткы!
Ынйив-ым ынӄэн тыттэтгъи, пынԓёнэн ӈинӄэй:
Ръэӈинӄэйигыт-ым?
Мэӈӄо етгъи?
Ӄун тытыԓ-ым тыԓвавын каврак, ӄынвэр тырэгъэк.
Ынкъам эмвэннэтэ ыӈӈот тынтыгъэн егытъуԓ-ым, ымыԓьо кыёԓгыръогъат.
Миӈкэкыԓьигыт-ым?
Ӄун Йиԓьэԓьигым.
Гымнинэт ытԓыгын ынкъам ынйивыт уйӈэ, энмэн ыʼтвыткуԓьыт ԓёнрагта гитԓинэт.
Мэ!
Ынкы ӄъатчагэ, ӈинӄэйигыт!
Кыԓявтагратгъэ.
Ынинэԓьын ивнин:
Рай ынӄэн ӈинӄэй!
Рытэргыръовыркынэн!
Янор мури ынӈин нэнтымык!
Рай ваԓёмыркын - рытэргыръовыркынэн гынин экык!
Ԓыгэн егичгын пирисӄыченнин-ым, тыттэтгъи.
Егичгын тэԓетчирнин-ым, тыттэтгъи.
Пынԓёйвынэн ӈинӄэй:
Миӈкэкинэйгыт?
А-а?
- окватъевыма нэнамӈыԓёӄэн.
- Миӈкэкинэйгыт?
Йиԓьэԓьинэйгым.
Гымнин ытԓыгын ынкъам ынйивыт ԓёӈрагтыԓьыт.
Аʼмын-ым пэнрынэн каԓьайӈын, аны егичгэ тачайвэвынэн:
Ынръам ӈотӄэн тытԓятын!
Янор мури ынӈин рытыткугъи!
Коԓё тэрмэчьыӈыркын!
Тачайвэвынэн.
Ӄоԓ коԓё нываӈэйпыръоӄэн:
Аны нырагтыгъан!
Мачынан нырагтыгъан!
Ынан аны рарагтыгъа!
Рарагтыгъа!
Тачайвэвыпԓыткок пэԓянэн, иръытвыгъи.
Ечьачав йыннин, танойгыръарӄы, рунмъэчевыт-ым, ԓиԓиӄэгти йынаннэнат.
Ынӄэнат рыйпыӈатъевынэнат ӈэнӄаеты, ынинэт эвиръыт гыԓгыкинэт.
Нинивӄин:
Эвыр ытԓьата нарамӈыԓёгыт-ым, ӄиквын ыӈӈот.
Чыгайгэӈгыпы тыԓьунэт.
Ии.
Ԓиԓиӄэгти йымнэнат.
Амӄоткынгыпы ӈан инэгтивынинэт, ӈаԓгыԓ ԓеԓепоӄыткынӄагтэ энатыёнэнат.
Ивнин:
Рэпкиры-ым, увэрачыко ӄыттъыгынэт ынӄэнат ымыԓьо.
Ынкъам ынкы нарамӈыԓёгыт, ӄиквын.
Чыгайгэӈгыпы тыԓьунэт.
Ии.
Ынкъам ынӄэн гымыгмиԓ рэԓгиръэвутвигъэ - рэԓгикынтэтвигъэ.
Ынӄэнат ӄийпыгынат ынкъам ӄыяаркынат!
Ии.
Ынкъам пояӄайӈытайгот ӄынтыгын ытԓя!
Ии.
Аʼмын-ым ӈан ӈытогъэ.
Эквэтгъи мыргоэмтэԓьын.
Пыкиргъи-ым ԓыгэн увэрагты гаԓягъэ.
Увэрачыкогты тъынинэт ԓеԓепоӄыткынчыкокэнат.
Эйпынин увэран ынӄъом рагтыгъэ.
Мыргот ръыԓининэт.
Ытԓя гаԓгэмэрэсӄычьовԓен эмпэгчиӈэ аккагты.
Э’мпакы оʼравэты нытваӄэн.
Рывыԓтэвнинэт мыргот - ӈинӄэй-ым винвырэгъи ӈан ӈоонко.
Этъым рай мырготкэта ԓыԓепыткугъи ытԓя:
Мэӈӄо етгъи?
Коԓё пагчеӈгыргэгыт.
Ӄун мыргонтанвэпы.
Аʼмын оʼтчой мэй!
Ӄыкэттывагэ!
Ынӈин эʼтки тыӄивъеркын, энмэч пояӄаеты увэрагты ӄэнагтатгэ!
Аны уйӈэ, гынмыԓ гувэрантайгым - эʼквырга ӄэԓёӄ уйӈэ.
Тыԓвавык пуевэгыткук.
Аны вэнԓыги ӄыпоянтагэ ынкъам мыргок мынынун!
Эʼтки аны тыгыттъэтыркын!
Ӄун аны уйӈэ, ръэнут мыгтыгъан?
Ӄун аʼтав ӄыпуевэгыткуткусӄикви!
Ва-а!
Ӈытогъэ.
Увэрагты тыԓяма ԓьунин: эйпичгын увэракэн гаӄонӄаԓятԓен.
Кыкэ вай увэраӄай гэйыръэтԓин ойымпака, гыткатъоԓя, рыпэт ӈан эйпичгын гупԓин!
Чимгъугъи.
Кыкэ-кыкэ, ӈинӄэй вай гэӄэвиԓьэтԓин?
Инэгтэтгъи ынкъам рагтыгъэ.
Аны ӄэԓюӄ гамӈыԓёԓен.
Ӈинӄэй-ым ванэван нымӈыԓтэԓын.
Энмэч ӄэмипԓыткук йыԓӄэтгъи.
Йыԓӄыԓьын-ым кэттыванэн, иръытвынин.
Эвын вай у’вэӄучин эвиръыт эԓкыԓнинэт.
Рыгъевйивынин йыԓкыԓьын:
Миӈкы ӈотӄэнат ԓьунэт?
Вынэ ӈэнри мыныԓӄынмык!
Ӄинэнԓьэтэтги!
Аны чыгэйгиӈык тыԓьунэт.
Чыгэйгиӈык ваԓьыт тыйпынат.
Вынэ ванэван!
Ӄыгитэ уйнэ ымы эчыгэйкыԓьинэт!
Ӄэйвэ аны чыгэйгиӈкы тыԓьунэт.
Ԓёнԓымаԓява.
Ӈытогъэ, эквэтгъи аӈӄачормэты.
Аны чыгагԓыӈын нинэнвэгыткуйвыӄин.
Ӄэԓюӄ-ым уйӈэ.
Уйӈэ вак рагтыгъэ.
Ӈинӄэй мэйӈэтгъи.
Ԓыгэн ыʼтвъэт нинэнэԓкыӄин-ым, мачгынонэты ныԓӄытӄин.
Ыныкӄачайпы ныпиврэӄинэт ръэвыт, ынӄэнат нэнанмыӄэнат.
Коԓё ныкынтэчьэтӄин.
Ԓыгэн гаԓгэтагнымытваӈӈоԓенат гатԓьата.
Ытръэч.
Гэтԓенъютэ гатваԓен чакыгэт.
Чакыгэт нынтоӄэн-ым, ӄэпыԓ нинэӄэпԓюӄин гыргоԓягты, ынӄъом нырэӄин.
Нувиӄин.
Эчги эръэт нититӄинэт-ым, ӄэпыԓ нэрэтӄин.
Пык-пык!
Ӈиръэ нэрэтӄинэт.
Нынтоӄэн-ым, нинэԓьуӄин - ӄэпыԓ ныԓвуӄин.
Авъеткынка нэнанатвыӄэн, нинэнвэнӈыӄин.
Эмынӈин амыргынан нытваӄэнат.
Ытԓеӈи Ӄоԓ рыннин ивнин:
Ӈанӄэн ӈан мэԓиԓетыԓьын ӈэгны, вэчьым гэнымԓин?
Кита аны ӄоԓ ӄынтыгын ӄыёпатгын!
Эргатык-ым ӄэгԓынангэт ёпаннэн.
Ынкы ытръэч орвытараӈ, ынкъым ныймэтваӄэнат иԓгыԓиԓит ынкъам эԓгъаноквын.
Ынӄо пэԓӄынтэтгъи.
Пыкирык, чакыгэт ивнин:
Ынкы ытръэч орвытараӈ тыԓьугъэн.
Ръэнутэт-ым чама ынкы нытваӄэнат?
Иԓгыԓиԓит ынкъам эԓгъаноквын.
Эвъам эвыча гэнымԓин.
Иаʼм аёпатка рытгъэн?
Ынан-ым эргатык.
Ӄэйвипъэм эргатык нэмэ ёпаннэн.
Ыныкит ԓьунин орвытараӈ ым, райынрэ раёпатгъэ.
Эвын яраӄай ынкы нытваӄэн.
Ӄытгъи.
Еп ӈаргын ваԓьын гивԓин:
Кыкэвынэ гыт?
Ии.
Рэсӄиквъи.
Эви гэнымԓин?
Тури вай нымкытури?
Вынэ ванэван, ытръэч гачакэтта ваԓьыморэ.
Вынэ йъарат гым таӈамгымнан!
Ӄэпыԓ эйминнин-ым, ӈытогъэ.
Гыргоԓягты ӄэпԓюнин-ым, рэсӄиквъи.
Пԓягтыгъэ-ым, ивнин:
Вайыӈӄэнат вынэ кыргэпо ӄыйпыгынат.
Кэԓипԓекыт аны нинэнчикуӄинэт, ипэ нинэнчичьэтӄинэт.
Йыԓгычакэттэн тэтгыргыт!
Рай ӄэпыԓ эрэтгъи, эвын гэԓвуԓин.
Йыԓгычакэтта!
Нэмыӄэй чакэтта ӄэпыԓ нинэӄэпԓюӄин-ым, ынко нырэсӄивӄин, ӄэпыԓ ныԓвуӄин!
Како вынэ ӄыйпыгынат пԓекыт!
Вытку эты пԓегԓьугъи?
Йымнэнат.
Авынраԓьын инэвэнӈэтгъи-ым, увигъи.
Увипԓыткук-ым ӄамэнтоӈӈогъэ.
Ӄамэтвама-ым вай гыркэӈӈогъат мынгэпы, раӄыԓьатыӈогъат.
Ӄынвэр ӄэмэӈы напэԓягъан-ым ынкъам рыԓгъат.
Ӈыроча киквъи.
Ӈыроӄавкэнак кивкинэк-ым ӈэвысӄэт наӈӄатгъэ.
Ӈыроӄавык кивкы ӈэвысӄэтэ рымӈыԓявнэн:
Кыкэ чакыгэт гынин тынръарэтыԓявын?
Иаʼм?
Ӄэԓюӄ вай ээк нырынрэԓытваӄэн-ым, ӈытогъэ, ыттыннэгъи.
Эʼчууԓгын чоттагнык рытриԓнин-ым, ынӄоры-ым ӈан орвытараӈэты ӄытгъи.
Ынӄъом эʼми винвыт ӄырирык тыԓвавынат.
Вынэ кита мырагтыгъак!
Рагтыгъэ.
Ёроӈы тытԓёмнэн - гээгԓин.
Эʼчууԓгын ӄырирнин чоттагнык.
Орвытараӈэты эквэтгъи.
Орвытараӈык гэпкитԓин-ым, ынӄо гэквэтԓин, гэвинвэтԓин, ынӄо, э’ми тымӈэквъат винвыт.
Ӈан-ым ԓыгэн эквэтгъи панэнагты.
Пыкирыԓьын пынԓёнэн:
Ыʼмто?
Ӄэйвэ уйӈэ.
Вынэ эвъам ӈутку авнатвака, гымыгнотагты мыныԓӄынмык.
Ии.
Яԓгытгъат ӈавъаннотагты.
Тытԓыкагыргык нытэминӈэтӄин ыʼвэкуч.
Ӈэвъэн-ым нъэптыӄин.
Ӈинӄэгти аны ныпчиӄэӈыттыӄинэт.
Пчиӄэт ныкынмэвыӄэнат.
Пчиӄэтэ ӄынвэр нэнэнэт ръэтийвэвнинэт:
Аʼмын ныԓевԓевтури, ӈинӄэгтури!
Ытԓыгын тургин ынйиву нъыԓгыткы, ытԓя-ым ытчаё нъыԓгыткы!
Аны рагтыгъат ӈинӄэгти.
Ытԓеӈи гантэргыръовԓен пчиӄэтэ.
Ытԓыгэ ивнин ынинэԓьын:
Како ытԓеӈи иаʼм ытԓён рытэргыръовыркын?
Ванэван гымнан - ынӄэн пчиӄэтэ!
Ӈоон-ӈоон!
Ӈинӄэгти!
Эʼчууԓгын ӄинэйыԓгытык!
Аʼчооԓгымэгчеранма-ым нымныԓтэԓыԓьатӄэнат ӈинӄэгти:
Ынӄэн пчиӄэтэ нивмык.
Вай, ытԓыгын ынйиву нъыԓгыткы, ытԓя-ым ытчаё.
Ԓыгэн ӄԓявыԓ патԓятэвԓягъэ-ым, иквъи:
Эвын-ым нычичыԓьэтигым - ӄапԓепы-ым ынкъам тэтгыргэпы.
Вынэ мынвъимык, эвнэегтэԓкэ эʼтки.
Ӄытаӄъапатыԓьатгэ.
Такъапатыԓьатгъэ ӈэвъэн ынӄъом ӈаеты эквэтгъэт.
Ӈэйык тапаԓяквыӈгъэ: ымы нэнэнин-ым, ымы ӈэвъэнин эвыр чиниткин паԓяквыт тэйкынинэт.
Янор-ым чакыгэт тымнэн.
Коԓё ӄэԓюӄ-ым гакапчачавԓенат нэнэнэт, гатэргыръоԓенат.
Ытԓыгэ ӈаԓгыԓ гэймитԓинэт, тымӈэмэӈкырэ гэнэквэтэвԓинэт.
Аны ӈанӄэн гэквэтԓин, ымы мэмԓыткыната - ванэван мимԓык ныпыԓӄэтын, ӄонпы ныркычавычьатӄэн.
Умӄэрэмкык пыкиргъи.
Ӈэвысӄэтэ ягнанэнат:
Вынэ ӄитги.
Йыԓнинэт нэнэнэт.
Мэйӈэтык ӈинӄэгти коԓё гамԓытвэԓенат, гинъытвиԓинэт.
Гэрмэтвиԓинэт.
Ԓюӈгытъэтыԓьыт.
Ытръэч.
Ганымытваԓен ӄԓявыԓ ԓымыԓьын.
Ынан ӄоԓ ӈэвъэн ӄонпыӈ нэнатачайвэвыӄэн, ԓыгэн коԓё эʼӄу.
Ынӈин ӈэвысӄэтын ытԓыгын энараԓьо нитӄин.
Ыныкит ырык ваԓьын нэнайъоӄэн, ымы ытԓыгын нэнатачайвэвыӄэн.
Ӄынвэр ӄоԓ итгъи авэтываӄ нотагты эквэтгъи ынӄэн ӈэвъэн.
Оʼтчой гэԓеԓин.
Ӄынвэр эпԓеккэ нъэԓгъи.
Тымӈэраӄа эʼԓевчиннинэт гыткат, аёпкэгты.
Како вай раԓьогъэ.
Рэсӄиквъи - эвын амран.
Наӄам уӄӄэмэчыку-ым ӄорааръат ынкъам ыпаԓгын.
Нивӄин:
Аʼмын ивкэ мыӄамэтваркын!
Вынэ мачынан мыӄамэтвагъак.
Эръэтъуԓ пиринин, ынкы рыԓгывинвэтгъи ыпаԓгык, ӄамэтвагъэ.
Чеӈэр-ым рунин!
Апԓёратвака-ым ӈавэтын етгъи.
Кавраԓьатэты расӄэвын ваԓьын.
Ԓыгэн эчги ӄэргытагнык нъэԓгъи - ԓыгэн ээкэт ойӈыпыԓвэԓьыт.
Ӈавэтын расӄэвма ӄоԓентогъэ:
Како гым эмԓейвыткутэ, ӄынвэр-ым яраӈы рэӄэ расӄэвынво ԓыгиин, наӄам коԓё ныткэӄэн!
Ԓюур ԓьунин ынкы ӈэвысӄэт вэтчатваԓьын.
Рыпэт гатэргатԓен, егыт ԓьук.
Эӄыԓпэ рыпԓягтаннэн-ым, равэръэпаннэн.
Коԓё ӄамэтвайгот рыннин, ӄамэтвагъэ.
Ӄэмипԓыткуԓьын-ым ивнин:
Кита рай чейвыткуԓьыт ӄыёпатгынат, ӄыгитэгынэт ӈайыӈӄачагты, еттыԓеԓьыт ӄыԓьугынэт.
Ӈытогъэ.
Ԓыԓепыткусӄиквъи.
Эвын ӈирэӄ иʼгыт нытэгрэттыԓеӄинэт.
Рэсӄивкы иквъи:
Ӈирэӄ-ым рай аԓваӈ ныԓеӄинэт.
Ынӄэнат.
Эты ԓыгэн эюргымтэӄэткэ ринӈыт?
Аʼмын тытэӈэт.
Аʼтчаӈӈогъат.
Пыкиргъэт.
Чоттагнык иръытвыгъэт.
Ныӈынваӈэӄэнат расӄэвтыԓяма:
Аʼмын мургин ытԓьайӈын ԓейвыткутэ!
Ӄэйӈун ныԓейвыткуӄин!
Рэӄэ яраӈы гатаԓен!
Коԓё аʼӄаткэгъэ чоттагын, рэԓкун!
Рэсӄиквъэт.
Эвын йыӄӄай ӈирэӄ аʼачекыт гэйичьэмэ.
Ытԓьата ивнинэт:
Вынэ ынӈэ эюргымтэӄэткэ!
Ԓыгэн торыкы тэнагнатватык.
Мэԓеквъэт.
Нэԓгыгъэн гэйичьэмэ ынӄэн ӈэвысӄэт.
Ԓыгэтаӈавэръэпыгъат.
Янот-ым ытԓыгыт намӈыԓёнат, эты рыԓьататъёԓӄыԓ.
Ӈэвысӄэтэ ивнинэт:
Ԓыгэнитык наранмынтык.
Мачынан ыʼнынмымык, вэнԓыги мыныԓӄынмык, мынэйвэт, мынтэкичгынԓьэтэнмык.
Ӈирэӄ аймакыт нэйӈэнэт орвыткынык, ынкы-ым ымы ынӄэн ӈэвъэн нэноматын.
Нъэмэтгъэн, нэнэквэтэвын.
Пыкиргъэт.
Эвын эʼӄъУ’вэӄуч нымӈиӄин.
Ӄоԓ-ым ӈэвъэн ынкы нытваӄэн.
Рэсӄиквъэт ӄоԓерак.
Коԓё гувиԓинэт, гагтыӄамэтваԓенат.
Наӄам ынкъам ейвэԓкэй нытваӄэн.
Ԓыгэн мэсӄээӄын вак маԓьатав ынӄэн ейвэԓкэй нивӄин:
Тъаԓяёӈӈок.
Ынкы ԓыгэн ӄъаԓяёркын!
Ынӈэ антока!
Вынэ эʼтки чамъам ынкы тыръаԓяёгъа!
Эʼтки чамъам чоттагнык!
Аны рэԓку ӄъаԓяёгэ!
Вынэ эʼтки ӄырым!
Ӄынвэр ӈан ӈытогъэ.
Ԓыгэн ӈытонаӈо пынԓятгъэ армачьырагты.
Ԓыгэн вэтчата гэрэсӄивԓин пыӈытԓьан:
Э, вынэ ӄытэнйыԓӄэтыркынитык!
Рай ӈэвъэн гэныпкирэтԓин.
Ӈэранъоравэтԓьата гаматаԓен.
Ынӈатаԓ-ым тэӈэвиръыԓьу гэтчыԓин!
Виин рай нывакъочычаӄэн, ӈэвъэн нинивӄин:
Ӄыгтыгынат вынэ!
Мынӄԓегратайкавмык!
Аʼмын-ым вынэ нагтынат.
Ԓыгэн рэсӄивык ивнинэт:
Энмэн рай ныӄԓегратайкавынат рэмкыԓьыт.
Вынэ эгъюԓеткыԓьымури ӄԓегратайкавык!
Ынан нэнрэнинъэвыӈытык!
Ытԓеӈи ынинэԓьэ нинивӄин:
Мыныԓӄынмык!
Ӈэвъэнэ нинивӄинэт:
Ынӈэ эԓӄыткэ!
Энмэч мынэквэнмык!
Вынэ ымыԓьо мыныԓӄынмык!
Ымы гыт ӄыԓӄытги!
Ӄынвэт-ым эʼрыкут эʼнӄэтыԓьын нэнԓьэтэтын ыʼваӄочрагты.
Рэгъэт.
Кынмаросӄыткынык вакъогъат, Коԓё нытайкавтэнмавӄэн эрмэчьын, ныӈэԓгынтоӄэн.
Ивнинэт:
Тааʼм вынэ!
Ипэ микынэ янор рэнапэнрыгъа?
Ытԓеӈи ивнин:
Гынан ӄыпэнрыгын!
Гынан!
Ынпычьын иквъи:
Аʼм эйгуԓеткыԓьигым-ым!
Вэԓер мыетык.
Ӄԓявыԓя ӈиԓгэннин чиниткин увик ынкъам ӈиԓгэ пынрынэн ынӄэн.
Ӈиԓгэннин.
Э-э!
Вынэ кинэймитги нэԓгэпы, гымнан-ым гыт!
Ӈотӄоры вай!
Ээ!
Ӈиԓгын нытымԓяттыԓяӄэн, тыԓегыԓгычыкутэ.
Въигъи эрмэчьын.
Ынӄоры кынмайпы ӈытогъат, ръиԓеквэтгъэт, мытԓынча эʼгыкъоԓягъат мэӈӄо: ӄэԓюӄ-ым тэгинӈэтгъэт иʼгыт ынӄэн!
Ӈэвысӄэт конпыӈ ырыгрээн нъэԓгъи, нэԓгыгъэн.
Ытръэч.
Рамагԓьаӄагтэ чавчыват.
Аӈӄаԓьыт-ым ыннэнэккэԓьыт.
Экык наӄам коԓё ныкынтэӄин ръэвӈыттык, чама ӈаԓвыԓьийӈын ынкы рачормык.
Ытԓьата ынръам рывитӄивнин экык: ръэвэ тиӈунин экык.
Ынӈатаԓ аны ныӄыԓгиԓюӄин аккагты ытԓыгын - пысӄунэкык!
Рамагԓьанпыначгыӄай-ым гэӈэвэ гатваԓен.
Таӈамэнарайпы ныӄамэтваӄэнат.
Тытԓык ӄача нытваӄэн энатрэтъёԓгыӄай.
Ынкаткынык нытриԓӄинэт эръэтъуԓти ынкъам ыпаԓгытъоԓ.
Ынанвыткокэн ӄонпыӈ ынкы ръэнут нырыԓгывинвэтӄин, ӄутти эръэт нытымӈэвӄэнат.
Како микынэ пысӄунэръэт пириркынинэт?
Ынӈэ вай томыкайпыкэнат!
Ԓыгэн Ӄынвэр ымыԓьо эръэт тымӈэвыӈӈогъат.
Ынпыначгын ӄынвэр этԓы эйыԓӄэткыԓьин.
Ӈиԓгэ тэйкынин чаатвытрын.
Тытԓыӄай-ым рыгйивыквэвнин, ымы нутэсӄэ уԓювнин чаат чотэты.
Ӈэвъэн ивнин:
Митъэԓыги миӈӄыри итык-ым - этъопэԓ ӄинэвинрэтги!
Ӄэԓюӄ-ым.
Ынпыначгын нъыръыйыԓӄэтӄин.
Нинэгитэӄин тытыԓ.
Ԓюур ԓьунин ёпатыԓьын оʼравэтԓьан.
Уӄӄэмӄэй нинэгитэӄин, пиринин, аʼматыӈонэн, ынпыначгыӄая ӈиԓгын тиӈунин.
Кыкэ вай ӄытԓыги ынӄэн аӈӄаԓьэн ӄԓявыԓ - ытԓьата ойваԓьё.
Аны гъарэԓен, ӄымэк нинэтиӈуӄин ӈаргыногты ынпыначгын, ӄэтэв ӈэвъэн кыеквъи.
Гачонма нинъэмэтӄинэт ӈирэргэри.
Аны коԓё гэчьэтԓин ӄԓявыԓ, ыныггыԓгэпы аны кымъыԓгын гэрэтыткуԓин!
Гагтыкымъынӈаԓен!
Эвыт-ым экымъыкэ нъэԓык - гутгытвиԓин.
Аӈӄаԓьэн экык нэпиригъэн ыргынан, ԓёӈытва аӈӄаԓьэты ынӄэн топавыԓьын кымъэ.
Аʼтав ныӄэвигичиӄинэт - ныԓгирэнэчьэвӈыӄин.
Вытку тэӈвуԓӄытвик нынынтоӈаткэн амӄынъычо, ӄынвэр-ым мыԓятгъэ.
Аӈӄаԓьэты гэӈиԓгырэтԓинэт, иӈӄун ныԓьавынтыватынат.
Ынпыначгыӄая ивнинэт, иӈӄун ынӄэн пэԓӄэткинэт ӈиԓгын ынкъам эвиръыт.
Атчытваԓьыӄԓявыԓя нэнарайпыӈӄэнат эвиръыт, чит райпынъёт ытԓыгэ.
Ытԓыгын ытԓьата гивԓин:
Вынэ ӄыйыԓгынэт, тэԓвъэм ныйпынэнат!
Нэкэмӄун-ым ваԓьо нъыоʼнтынэнат!
Ынпыӈэвӄэе ивнинэт пынрыткоԓьыт:
Этъым рай рапаԓӄанӈыӈӈогъэ ынпыначгыӄай, таӈамӈырвыянва тэкичгэ ӄэнаԓпынрытык!
Рапаԓӄанӈыӈногъэ ынпыначгын.
Наԓпынрыгъан ынкъам рагтыгъэ.
Коԓё гувиԓинэт пыкирык.
Ӄамэтваԓьатгъат.
Эргатык-ым пэнинэвиръыԓьын ӄԓявыԓ нэнчывинчыгъэн пэтырагты.
Ӈытогъат.
Вытгыры нынԓеӄин.
Тытԓьыттъыёча ытԓыгын ныгатгаткоӄэн, гитэчьэтэ тыԓеԓьыт.
Тыԓеэԓкыԓе тыԓеԓьын экык.
Эвын ынӄэн!
Пыкитԓьэт ивнинэт:
Аʼм вынэ ӈэԓвыԓ мынычвигъэн!
Вынэ ынӈэ!
Ӄэԓюӄ микынэ рэгынринӈынин?
Ынӈэ эчвикэ, ынан ӄэвигичитэ мынитыркын итык мури.
Ваԓёмгъат, ынӄо ныӄамэтваӄэнат.
Нэмэ вай уйвэԓнин чиниткин экык ытԓьата.
Кыкэ вай ӄытԓыги, энмэн ытԓыгэ ытԓён майыӈкы ыʼԓгу.
Ӄэԓюӄ рыӄысӄычевнин.
Чавчыванпыначга ивнин ӄԓявыԓ:
Ынанвыткокэн ытԓьата ынӈин рытыркынин.
Эʼптэ опопы ръавэпы пыго ӄыԓгыгын!
Ԓыгэн-ым ынӈин рыннин.
Ынкы ӈыроргарэ нымытваӈӈогъат.
Ытръэч.
Йъэԓгытомгыт гатваԓенат.
Ӄонпыӈ ԓыгэн нивиниӄинэт, ныгынникуӄинэт.
Энараԓьо нынымытваӄэнат.
Ӄутынин ӈэвысӄэт тыԓвъэткиӈ.
Ӄоԓ-ым - нымэԓӄин.
Ӄутынэ энмэн ивнин эʼӄэӈэвысӄэт:
Эвыр-ым рэԓгиткыӈэты, вэтыӄун тэвэнаӈ ӄыгтыгын.
Мыкыԓвыгъэн-ым, нымԓегъэн ынкъам нынԓыпԓяннэн.
Ӈан-ым йыннэн тэвэнаӈ.
Ӄэгԓынангэт-ым ӄутынэ кыԓвынин, ынӄъом гэвэты рытчынин.
Ивнин:
Ӄынԓьэтэтгын панэнагты!
Эргатык-ым йъэԓгытомгыт ыʼтвыткотэнмаквъат:
Аʼм вынэ мынъытвыткумык!
Ии, вынэ мынъытвытку.
Ыʼтвыткугъэт.
Аʼмын вай ӄоԓ мыԓяӈӈотэвэнаӈаԓьын, вэԓчиин гынонатынво ачыгнэн.
Йыӄэтгъэт аӈӄачормэпы, ԓюур кытыйгыръогъэ.
Ӄоԓ иквъи:
Вынэ нэйитъэтыркынимык, опопы мынпэԓӄынтэт!
Ӈанӄэн эквэтгъэт.
Ԓыгэн-ым мэсӄээӄын вак, аʼӄатэвэнаӈаԓьын тэвэнаӈамԓягъэ.
Тумгытум-ым рагтыгъэ.
Гаԓгэёоʼръочгатԓен.
Кымгыттэӈонэн ыʼтвъэт.
Эйичгитэ тэӈикумиӈкыри нинэнтыӄин: нинэнчыпъэвйивыӄин, наӄам ванэван нэмытԓёнэн.
Ӈанӄэн тэгмиӈкыри ганԓыпԓятԓен.
Оратвантатык миӈкы чыгайыткынык рирэннин.
Эвын ынкы нымным: ӈотэнӄач тъэр ярат-ым, ӈоонэнӄач-ым - ыннэн яраӈы.
Аʼмын мэӈӄо мытагъак?
- чимгъугъи ытԓён.
Тэӈыннэн ӈотӄэн ръэт, нэмыӄэй ӈоонко тэӈыннэн тыттатръэт.
Нычимгъуӄин:
Мэӈӄоры ипэ мытагъак.
Опопы ӈуткэтэ.
Вэтгатгъэ.
Ӄыԓеграԓьыт.
Оннаквыргэпы гитэнинэт: ныӄамэтвачаӄэнат ныԓгинымкыргэри.
Йичьэмрэтти ынкы нытваӄэнат, ԓьоԓӄыԓгыпы таӈаԓкыԓы, ыннанраԓьо нитӄинэт.
Ӄытԓыги этԓы эԓейвыткувыԓгыкыԓьинэт ӈоонръэм, ӈанӄо.
Чимгъугъи:
Ыʼмӈотъамын миӈкыри митгъэк?
Вынэ опопы мэрэтгъэк оннаквыргэпы.
Кымъугчиргъим, ынӄъом эрэтгъи.
Ынръам катамӄаматкынык иргъи.
Коԓё аны вэймэну нэԓгыгъэн, ок како гагтывайманатԓенат.
Ԓыгэн эвыт никвъэн:
Како вынэ ӄыӈэвыткикви!
Ӈэвъэн ивнин этынва:
Ымыӈ ынӈэ анынтонатка!
Ԓыгэн-ым ӄонпыӈ ярачыко нынтыӄин!
Ӄынвэр ивнин:
Вынэ тыӄытрирэгъэк ынӈин вэк.
Кита чоттагнэты мынтогъак!
Вынэ ынӈэ антока ӈаргыногты!
Иквъэт, рэԓку ӄытваркын!
Нэръэйӈэчьивыгым, ыныкит рантогъа!
Вынэ эʼтки тыӄытрирэгъэк чама тыпэӈъивэтык рочыко ваԓьатык!
Вэнԓыги ӈан ӈытогъэ, ԓыгэн ынкэкин пойгын рывиривнин.
Ынӄоры-ым аны коԓё гапойгыԓьатԓен ранмычыӈкы: эчгивытрыкэ нынъэԓӄин пойгыԓьатык.
Ынӈатаԓ гагтымԓытвэԓен!
Ӈэвъэнэ ытԓён ёпаннэн, ынӄэн матаԓьа гэнӈивыԓин.
Эʼми ԓюнԓьутэ ыʼвэӄуч, ӄутынэ-ым аԓымы нинэтэнԓьуӄин ӈэвъэн.
Аʼӄаԓьо пойгыԓьатыԓьын - гагтымԓытвэԓен.
Ӄынвэр ымы ынтыётомгыт ӈытогъат.
Ымыԓьо ёпатыԓьыт ӈаргын ныӄысӄычевӄинэт.
Ӄынвэр ымы ытԓыгын пэгчиӈэ ӈытогъэ.
Нэмыӄэй ԓыԓепъивэтгъи пойгыԓьатыԓьэты.
Ыʼтвыткуԓьыт пыкиргъэт.
Ынӄэн гапааԓен пойгыԓьатык.
Ӈэвтумгын пойгыԓьатыԓьа ивнин:
Эʼптэ гым эргатык мъытвыткук!
Вынэ мынъытвыткумык!
Ӄэйвэ ӄъытвыткуги.
Ыʼтвыткугъэт янръатвыӄая.
Ӈэвтумгын нинивӄин:
Эвыр ԓыгэтайӈатӄԓявыԓё ритгъэ, китаӄун ӈоонкакэн ӄԓявыԓ ӄынмысӄэквын!
Вынэ мынмысӄэвын аԓымы ԓым!
Ныкынтэкин.
Ӄытгъи ӈоонрэ ԓыгэн киткит рымъэԓиԓьэвнин - тымнэн, ынӄо нэмэ пэнин йъонэн.
Како энмэч?
Ӄэйвэ тымын?
Ии, вынэ тынмыгъан.
Ԓьэԓенръугъи.
Ивнин ӈэвтумгын:
Аʼм вынэ ӄэйвэԓым ӄырагтыгэ.
Митъэԓыги-ым ӈутку и’рвытгырык накытчынъёркынэгыт ӈэранъоравэтԓьата.
Ынӄэната трэгитэсӄиквыт, эвыр гыт наранмыгыт, ынӄэнат-ым ӈан рэквэнӈыт.
Эвыр-ым гынан ранмыӈынат - гыт ӈэнри рэквэтгъэ.
Имъэлик вай варкын гымнин ӈэвтумгын, ԓыгэн рэпкиры-ым, ӄиквын:
Ынӄэнайгым-ым вай тыетык.
Ӄэгԓынангэт-ым эргатык эквэтгъи ынкъам тыԓянвык ӈирэргэри ныкытчынъёӄэнат.
Аръаԓя утгынруԓтэннинэт.
Имъэԓик пыкиргъи, эвын нывуԓӄытвиӄин.
Ивнинэт:
Вай-ым ынӄэнайгым тыпкиргъэк!
Э-э вынэ ӄырэсӄикви!
Эвын гэӈэвъэнэ нытэргатӄэнат.
Како вай игыр ныкитэ гым наранмысӄэквым, ӄэԓюӄ-ым вай гэтэгинӈэтигым.
Эвыр-ым раԓгайыԓгавыӈ-ым, вытычгын кэнъутэ ӄытэнйыръэтгын, ԓымгыԓым ынкъам пучьэт тытԓыкагыргык ӄынтыгыткы.
Рэпкирӈыт-ым, ынӄэн ӄынинтыгыткы.
Ӄэгԓынангэт-ым мачетъоӄааӄын пыкиргъэт айыԓго ԓынъёт.
Иквъэт:
Эʼэ!
Эʼмитԓёнайгыт?
Ӄынтогэ тымъёԓкыԓегыт?
Э-эй!
Ӈирэргэри ӈытогъат, каӈъовытычгын нэнинтыгъэн рынноԓьыӈӄачагты.
Коԓё ынӄэн натынпычетын, тымъёԓӄыԓ-ым яаԓейпы гантосӄычатԓен.
Йъэԓыги ытри тымнэнат.
Ынӄъом рыԓыпԓятъё эргатык эквэтгъи.
Ынйивыт ынин чит тэргысӄэвыԓьыт рырынгиивнинэт, рымӈыԓявнэнат.
Гагтыкоргавԓенат.
Нэннэтэ наԓпынрыгъан, ынӄъом яраӈӄачагты эквэтгъи.
Пыкирык, ԓьунин ынин яраӈы, эвын амран.
Ынык пэԓяткоԓьын ӄԓявыԓ гаԓыматԓен.
Ваԓёмкы етыԓьын, ԓымыԓьын ӈавъанэты гивԓин:
Вынэ ӄытаӈавэръэпытык-ым ынкъам ӄыӄэмэтгыткы.
Аʼмын-ым вытрэԓӄатгъат.
Вытрэԓӄырэԓ рэӄэ нэнатыёгъан.
Ӄԓявыԓя тыӈивынин янор эвынӈэв.
Аʼмын-ым ӈан уӄӄэмӈынрыԓьын эквэтгъи пыкэрыԓьэты.
Ятыԓьэты ӈавысӄатэты пынԓёгъэ:
Мэӈин?
Вай-ым гым.
Како аʼмын гэпкиригыт?
Вынэ вай тытэӄэмэӈгыт.
Э-эй!
Ӄэмэӈы ръыԓинин, наӄам коԓё таӈӄаӈокэтԓьан, ԓыгэн-ым йыӄӄай.
Раԓкотваԓьа-ым уӄӄэм роԓвыё ӄэпԓюсӄыченнин, ӈэвысӄэт таӈамвытрэԓӄо рытчынин, ымыԓьэты гаԓьоԓӄыԓма.
Гынтаврагтыгъэ, мачеԓкэты ԓыԓет мытӄэ.
Ӄԓявыԓя ӄоԓ нэмэ ивнин:
Китаӄун гынръам!
Аʼмын тытэӈэт-ым!
Пытӄыԓым-ым гыым.
Гинээн гым ринэнрэӄэквъэ!
Аʼтав-ым уӄӄэмэнԓьэтэтгъи.
Раԓкойпы пынԓёгъэ:
Мэӈин?
Гым-ым вай.
Э-эй.
Вай тыӄэмэрэтгыт.
Ынӄъом айыԓгытагнык ръыԓинин уӄӄэм.
Пиринин, ӈэвысӄэт-ым мынгэпы аʼрэнэн, ивнин:
Кынмаԓ мынӄамэтвамык!
Ынӄэн ӈэвысӄэт ӈэвъэну ԓыгиин.
Ытръэч.
Кэнэӄучинэ ыʼтвыӄэй тэйкынин, ынӄоръым ыʼтвыткугъи.
Мэмыԓӄай пиврэԓьын тымнэн.
Пыгпыгӄаё тэйкынин мэмыԓнаԓгын.
Тыттупԓыткук-ым иʼнныпъик йыпаннэн.
Йигйиг-ым ынкъам понтат ыʼтвычыку ёнэнат.
Ынӄо нэмэ эквэтгъи.
Ӈоонкы ыʼтвэпы ӈыпэк, ԓьунин аакайӈын нотасӄычыкойпы ӄэргатыԓьын.
Понтат ынкъам йигйит пирининэт ынкъам ынкыри ӄытгъи.
Аакайӈыԓьыт нинэрӄинэт.
Ԓюур ынӄоры ӄолейӈын:
Какомэй нэмэ ԓым Кэнэӄучинэ гымнин пэчыгэченвыӄай ԓьунин!
Ӄэнаԓпынрыгэ!
Э-эй!
Вынэ мэнагтатык - къатчагэ!
Коԓё ыʼтвэты кытгынтатгъэ.
Иʼнныпъи пиринин, кытгъи:
Вай-вай, ӄэймитгын!
Мынгыԓгийӈын аагчыкойпы рувнин.
Кэнэӄучинэ-ым ынӄэн аны тэгрынин.
Пыгпыгӄай-ым ранӈавнэн, ӄоԓ-ым ынраӄ пыгпыгэты коԓё ныӄыԓгиԓюӄин:
Ооой!
Аны ӈан пыгпыг!
Коԓё аны пыгпыг!
Ԓюур ӈоонӄо нотасӄэпы пиврэгъи, ыныгрэн каԓьайӈэн мынгыԓгын.
Вынэ Кэнэӄучинэ мынгылгийӈын пэнрынэн.
Эвыр нэнайъоӈӈоӄэн-ым - нанӈатӄэн, ынӄо нэмэ ныпиврэӄин, ӄынвэр тыԓейыӄунтэтэ, пэтԓе эʼми эвытрыкэ нъэԓгъи.
Ынӄъом Кэнэӄучинэ ӄыԓеграӄай ԓьунин, ынкы нытԓепӄин.
Эвын ынкы ынпыӈэвӄэй таӈамынан нырэԓӄыпатӄэн .
ԓгэ.
Ынпыӈэвӄэе ытԓён ԓьунин:
Кыкэ вай Кэнэӄучи?
Ии.
Вынэ ӄырэги!
Рэсӄиквъи.
Аʼмын вынэ гымнин пысӄунинэгынритльын гэръэлин аны гаԓгэтъыԓыӈоԓен.
Таӈамыныкайпы чит вай ӄамэтваԓьэгым, коԓё иаʼм ԓыгэтъыԓыӈогъэ.
Энмэч-ым нагтыӈӈогым.
Мытԓыӈъоравэтԓьата нарагтыгым, рывинрэ нэрэнԓьэтэтгым.
А-а?
- очыткома вай нэнарэрӄэн Кэнэӄучи.
Итчуттуут выквэпойгывытрын эйминнин, нивӄин:
Эԓымӈэ нарагтыгыт?
Вынэ вай нарагтыгым!
Ӄун-ым энмэч нагтыӈӈогым,- нивӄин кэԓьэнпыӈэв (ӄытԓыги кэԓьэнпыӈэв!
).
Этэнмык кыпԓынэн ынпыӈэвӄэй, нэԓгыгыԓгытвынин, торыггтыё гыԓгын йымнэн, аʼмын-ым ԓяԓгырэԓӄатыӈогъэ.
Ԓюур ӄэгԓынангэт мытԓыӈыргарэ оʼравэтԓьат рэгъэт.
Аʼмын-ым еттык!
Вынэ мытъенмык!
Аʼтав-ым мытыгтыгыт!
Вынэ мыетык аʼтав.
Вынэ-ым Кэнэӄучинэ ынӈин рыннин райыӈӄэн.
Эʼптэ вынэ мынынчикугъэн ынӄэн ӄԓявыԓ!
Тырэпириӈын-ым, тыранатвыӈын - аны ӄыпиричигыткы Кэнэӄучиӄэй!
Ӄытэнъивӈычитгыткы, ӄынчыпъыткуквыткы!
Коԓё вынэ ивкэ эӄыԓпэ!
Ӈанӄо аны ӄытаӈпаԓёмтэԓыркынэтык!
Э-эй!
Чоттагын ӄыԓгэнынԓыръоквыткы, таӈымыԓьо мыӈигрэп ӄыяагыткы!
(Ӄытԓыги нинэрэйгуԓенӈыӄинэт Кэнэӄучинэ грэпти).
Ытръэчтэгын яапԓыткок-ым ӄиниквытык.
Вай ытръэч мытъяаркын!
юрэӄ энмэч трэнрэӄэвӈын Кэнэӄучи.
Аʼмын-ым коԓё!
Янор-ым ӄутырык мынгэпы ӈаԓгыԓ нэймитын, ӄутырык-ым ӄаптэйпы упынъыԓитэ нэнэквэтэвын.
Тыԓянвык мытԓынча рынвэԓятъёԓӄыԓ.
Рывэԓынвык ныгитэйвыӄин, нымӈыԓёкэн:
Гэрэӄигыт иаʼм гитчетигыт?
Вынэ эӄуԓикэ!
Амӈыԓёԓьатка!
Тэӈэмринъэнӈэ, иӈӄун Кэнэӄучи миӈкыри мынтыгъэн, ынӈэ энамӈыԓёйвыка!
Нэмэ нынэквэтэвӄин.
Нэмэ нывиԓык нымныԓёӄэнат:
Ыʼмӈотъамын иаʼм гэԓгитчетигыт?
Авэтываӄ нитчигыт.
Эвыр ринъэтэнӈык - ԓыгэн амӈыԓёԓьатка, ӄыԓеркынитык!
Нэныпкирэтгъэн, рэгъэт.
Эвын ӈаан пыгпыг ныпӄин каԓьайӈык, гынмыԓкин ӄыԓгиԓюу ԓынъё.
Кэнэӄучинэ ивнинэт:
Аʼтав-ым аны тытръэчыткуркын.
Чоттагын ӄыԓгэнынԓыръоквыткы.
Ынӄоры таӈымъяата ӄынтыгыткы мыӈигрэп.
Мыӈэпԓыткоӈӈок ӄиниквытык!
Ии.
Ӄэгԓынангэт чоттагын наԓгэнынԓыръовын, таӈымыԓьо мыӈигрэп наяагъан.
Ӄутти мыӈэма, Кэнэӄучинэ каԓьайӈын таӈынмынэн пыгпыга.
Пыгпыгӄай рычымӄэннин, ынпыӈэвин нэԓгын йыннин, пыгпыг ёнэн.
Ԓюур нивын:
Вай ытръэч, ымъяата мыӈигрэп!
Нэԓгыкэй ынпыӈэвин ырыкагты ринтынин:
Вай Кэнэӄучи ӄыпиричитгыткы!
Аны напэнрыгъан нэԓгыӄэй, нэтиӈучитгъэн, нэтэнъивӈычитын.
Виин ынӄэн Кэнэӄучи гантоԓен, эӄыԓпэ ыʼтвэты, аны ынӄо гэԓеԓин.
Ӄутырык-ым нэнчыпъыткувын ынпыӈэвӄэйин нэԓгыӄэй.
Ԓюур ынӄо нэԓьугъэн эквэтыԓьын, напэнрыгъан, нэркыԓеԓьэтын!
Мэ-э!
Ӄыгитэ ипэ ӈаан Кэнэӄучи эквэтгъи!
Нэркыԓеԓьэтын.
Эчги найъоӈӈогъан-ым иквъи:
Нутэсӄигыт!
Вай Кэнэӄучи нанмыркын!
Нутэсӄигыт!
Ӄывэнтыги, тэӈиԓгытэнуйгэ тыраԓпынрыгыт!
Нутэсӄын ааӈӄатгъэ, ынкы рыԓгъэ - ԓыгэнэвыт нутэсӄын ымӈытатгъэ.
Каԓьайӈа ыʼмӈычвына ытръэч нутэсӄын нэвэгыԓкуйвыгъэн.
Ԓывавык пэԓӄынтэтгъэт.
Кэнэӄучи-ым ԓыгэнэвыр нэмэ ӈытогъэ ынкъам пытӄэквэтгъи.
Нэмэ гынрырэтыԓьэ нэԓьугъэн:
Во-ок!
Вок!
Во-ок!
Вай Кэнэӄучи рагтыркын!
Ӈытогъэ!
Нэмэ ръэтгыпгъат.
Эчги найъоӈногъан-ым, иквъи:
Вынэ вай Кэнэӄучи нанмыркын!
Нутэсӄигыт!
Ӄывэнтыги, ынан тэнтуртэнуйгэ тыраԓпынрыгыт.
Эвыт вэнтыгъи.
Нэмэ уйӈэ вагъат каԓьайӈыт:
Кита аны мынатчымык Канаӄочейпы!
Ик.
Апаӄатԓыткоръогъат, мытив атчыгъат, нотасӄычыкойпы-ым ԓюур Кэнэӄучи:
И-и-и!
Ӄыгитъэм атчыԓьыт!
Эв ынӈин натчыӄэнат?
Ръэгъэт ынръам апаӄатԓыткоръогъат?
Ӄотчагъат, иквъэт:
Кэнэӄучи!
Ӄынтогэ!
Рэӄу-ым?
Ӄымэԓ мыӈитэ мыныԓпынрыгыт!
Вэнык энаԓпынрытык!
Энмэч гымнан тургин мыӈэвагыргын гэпириԓин!
Аны ӄынтогэ, Кэнэӄучи!
Ӄымэԓ ынан ӄэӈэӈытвиги!
Энмэч эӈэӈыԓьигым.
Вэԓюгъэт, рагтычагъат.
Ԓыгэн эвыр ӈытогъэ, ыʼтвэты пыкэрыӈок ныӄуԓиԓьэтӄин:
Воо-вок!
Уйӈэ ватык!
Энапэԓятык!
Ӄутти нэмэ пэнрыткогъат, наркыԓяԓьыпэнрыгъан.
Ы’твык ӈэԓӄиквъи, ытръэч киткит нэвэгыԓкугъэн ыʼтвъэт, аʼрэк наԓвавын.
Каԓьайӈыт уйӈэ рыннинэт.
Ярак пыкиргъи.
Аны мыӈигъи!
Мыӈигрэпымкын гаяаԓен.
Гинэнинтыткуԓин: имтэнуйгын ынкъам тэнуйгын нотасӄэты йыԓнин, чеӈэт, энатвато гэԓгыԓинэт.
Ытръэч.
Ӄоԓ гэӈэвъэнэ нытваӄэн.
Уйӈэ эӈинӄэйкэ гатваԓенат.
Ырык рээн ытръэч ытԓывъёкай гатваԓен, ӄԓявыԓен ытԓывэ.
Ынйивӈэв-ым коԓё ныԓгинытэрмэчьыӈӄин, ынйив-ым ныԓгинытэӈӄин.
Оккой, ыныкит ынйив нивиниӄин, ымъыԓёӈэт ӈинӄэй ныгытъэтӄин.
Ыныкит нинэԓьуӄин ӈэвъэнэ рагтытыԓяԓьын ыʼвэкуч, ӈинӄэй ыпаԓга нэнаӈӄаӈойпатъевыӄэн.
Титэ-ым пыкирыԓьын нэнаӄамэнтоӄэн, ԓыгэн ынйивык ыʼттъыёԓ ӈинӄэй нымынгынтоӄэн, ныӄамэпэнрыӄэн.
Ӄынвэр ыʼвэӄучитэ ӈэвъэн эвыӈонэн:
Ӄэйвэ гымык эмиче нэнаӈӄамэтвавэгыт, иаʼм оʼптыма гытъыԓьын?
Чинит-ым мытив ԓьуркын: еп ымы эӄэӈувтывэкыԓьин йъоркын, ныԓгэӄамэтваԓьатӄэн.
Тэвиминӈэ ӄоԓ итгъи ныкитэ ӈытогъэ, аӈӄачормэты ӄытгъи.
Аӈӄачормык ырытӄэй тэйкынин, ымы рыннокон тэйкынин, ԓыгэн тэйкыпԓыткунэӈу рырыткувнин.
Ԓыгэн ирыԓьын рынноко нинэркыԓеӄин.
Миӈкы нирӄин - нэнайъоӄэн.
Таӈамынӄэн тэнмычьо тыԓек.
Аны коԓё гэԓеԓин.
Ӄынвэр ӄоԓ итгъи рыннокоӄай кэтэмрэнмыгиӈкы иргъи.
Тиӈур-ым ынкъам рыннокоӄай ранмычыӈкы ратчыӈаннэнат.
Наӄам ӄэԓюӄ гэԓгигытъэвԓин.
Рэсӄиквъи.
Амран.
Увикук ынкы йыныткынык ганвакъовԓен, ӄорааръата йыръыԓьын.
Чимгъугъи:
Аʼмын ивкэ мыӄамэтвагъак.
Опопы мачынан мыӄамэтвагъак, чеӈэт мывъигъэк.
Ӄоԓ эры йытонэн ынкъам чымӄык аръапаԓгын - рунинэт.
Ӄэмипԓыткук ёроӈы тытԓёмнэн - ԓыгэн ынкэчыкун йыӄӄай, мэчичьу ээкэԓьын.
Наӄам амрон.
Ӈирэӄ рийитъэвнэԓгыт рывиривнинэт, айкоԓятгъэ, ӄоԓ-ым иниргиӈу ԓыгиин, атчьатгъэ.
Гаԓявтыма иниргиӈэтгъи.
Мэԓйыԓӄыԓьын энмэч, титэ ваԓёмнэн ӈэвысӄэтин ӄуԓиӄуԓ:
У-у-у!
Како ынръаӄ ярачыкон коԓё гараӄыткэԓен?
Како мэй кукэйыръын ымы мэԓемчымӄык?
Ымы аръапаԓгын чымӄык уйнэ!
Ытԓён вай ръэнут?
Мэӈин гаӄамэтваԓен?
Пынԓёԓьанма анӈэн рычимгъувнин, рэсӄиквъи.
Ԓьунин йыԓӄыԓьын.
Чьогыргын рыгыргоԓявнэн, иниргиӈытвынин.
Йыԓӄыԓьын:
Инэнрэӄэвыркын?
А?
Инэнрэӄэвыркын аны йыԓӄыԓьигым?
Мэ!
Эви гыт?
Гыт ынӄэн гаӄамэтвайгыт?
Эвъам мачынан вынэ ӄыӄамэтвагэ!
Энмэч ӄээӄын ԓыгэн!
Ӄыгъекви, ӄывакъогэ!
Кыеквъи, вакъота аакаӈӄачагты ръыԓигъи.
Ԓюур ӈэвысӄэт иквъи:
Аны вай ныӄамэтвагъан-ым!
Ԓюур чьогыргэпы ынангъо ӄэмэӈы рыԓгъэ, эръэтэ ынкъам ыпаԓга йыръыԓьын.
Эминичгытэ ванэван ныӄамэтвагъан рэмкыԓьын.
Аны ӄыӄамэтвагэ!
Этԓы.
Восӄыгэӈэты ӄытгъи ынӄэн ӈэвысӄэт.
Ԓюур ынӄо ыʼмӄъэӄыръугъи.
Рэмкыԓьэ ивнин:
Нырэӄуйгыт?
Ӈутку аны ӄыӄамэтвагэ!
Этԓы аны!
Энмэч гаӄамэтвайгым!
(Ынӈэ-ым панэна нырэӄуӄин).
Таӈамӄынэргатык ынӄэн ӈэвысӄэт нынутэгчиӄин.
Пыкирык-ым нивӄин:
Э-э-эй!
Како гымнин нотагчеян йыӄэтгъи!
Ӄун мынӄамэтвамык-ым, пэӈъивэтыркын!
Гинээн игыт йыӄэтгъи - мынӄамэтвамык.
Тыԓгигытъэтыркын эʼтки, этъым гыт нэмыӄэй?
Иаʼм аӄамэтвакыԓьэгыт?
(Яӈагты): Аны вай гытъэтыркын!
Нэмэ пэнинэт микынэ нинэнъыԓиӄинэт, мэчичьу ныӄэвъячатӄэнат, оʼптыма торыгтоёттэ ывэкокайпы.
Ныӄамэтваӄэн, ӈэвысӄэт-ым нэмэ восӄыгэнэты ныԓӄытӄин, нэмэ ынкы нъымӄъэӄыръуӄин!
(Ӄытԓыги рай кэԓьэӈэв миӈкри нынутэгчиӄин, миӈкы нинэԓьуӄинэт нэнэнэт - ниниткэӄинэт тэйӈэтԓыӄыԓю!
Оккой!
)
Коԓ рыннин нотагчеӈӈок о’равэтԓьан ивнин кэԓьэнпыӈэвэ:
Гымык эмиче вэты ынӈэ яӈаӈӄач аёпатка!
Ынкъам ээккин пэԓӄыпэԓ ынӈэ ээкэк рымагтэты энинтыкэ.
Ии.
Нутэгчигъи.
Рэмкыԓьын нычимгъуӄин: Ынанийъам ръотавнэнат ынӈин этгыргыт?
Ынӄо яӈагты ӄытгъи: ӄытԓыги ынкы ӈаԓвыԓьийӈын нынатчыӈатытваӄэн, коԓеяӈаӈӄач-ым - аны пэтыыʼттъымԓявыт!
Пэнинэмиԓ рыныманнэн яӈаӈы.
Нэмэ чимгъугъи:
Ӄытԓыги ынӄэн ынӈин.
Аʼмын-ым иаʼм ръотавнэн ээк?
Пэԓӄыпэԓ ээккин рымагтэты ринтынин.
Ԓюур ынӄо:
И-икык-ка-а!
Ёпаннэн.
Эвын ынкы ныԓгиныгтиӈӄин оʼравэтԓьаӈавысӄат нытваӄэн.
Ӄырымэн кэԓы.
Ивнин:
Эты вай мыйъогыт?
Мыетык?
Вынэ ынӈэ!
Нэрэйитъэтгыт!
Ынкы ӄытваркын, нэрэԓьугыт етыԓьигыт!
Мачынан!
Вэнԓыги тыетыркын!
Рымӈыԓявнэн чама нинъэйвынин ӄԓявыԓ ӈэвысӄэтэ:
Ӄоԓ йъиԓгын гаԓяк кэԓьэӈэвин рай уʼвэӄуч рэетгъэ.
Ытръэчтэгын ытԓён майӈъаԓявыԓ.
Ԓыгэн ӈоонко ытръэч тъэче рэвэӄэтгъэ - рэпкиргъэ.
Ӄыԓгэркыпчевыгынат ытри гынан, ԓыгэн ымыԓьо!
Ии, тыраркыпчевыӈынат!
Ынӈэ айыԓгавка!
Кэԓьэӈэв ятыӈок, ӄԓявыԓ панэнагты ӄытгъи.
Пыкирыԓьын нэмэ иквъи:
Эʼ-э-эй!
Эʼтки аʼм нотагчеян гымнин ԓыгийыӄэтгъи!
Эмытъэт-ым ӄыпаагэ нутэгчиԓьэтык.
Аʼтавйыӄата нотагчеян.
Ӄоныры ытԓён ныръарэрэгыт амӄынъычо нутэк?
Авъеткынка.
Ԓыгэн пэнинэмиԓ.
Ӈэвысӄэт-ым, ээкэк рымагты ваԓьын, рамкыԓьэпы наӈӄатгъэ.
Пэтԓе аккантогъэ.
Ӄԓявыԓя ымы мимъэуттыӄэй увикик ӄача нинэгйипӄин.
Ӄэгԓынангэт, йъиԓгининик йъииӄык пыкирэ ныԓеӄин ӄԓявыԓчыӈын, пыкэрыӈок тыԓемӄытвитэ итыкэвын.
Рэсӄивыԓьын ынӈинуттыӄэе кыпчевынэн, ԓыгэн гынэнӈавъанма гуткучитԓин.
Эʼӄэквъи каԓьаӄԓявыԓ, миӈкыри гынтэквъи.
Ӈытонаӈо ынӄэн пэнрынэн ӈэвъэн - кэԓы.
Аны гэнйигычгэвԓин, тэԓвэничичевэ.
Эчги йыԓӄэтгъи кэԓьэӈэв, ээкэк рымагты ваԓьын йъонэн.
Ӄытԓыги энмэн ӈирэӄ ӈинӄэгти гагтоԓенат.
Ивнин:
Вынэ мынрагтымык!
Ии!
Ӈаԓвыԓьийӈын ԓыгэн ченԓеӄэйык ёнэн, гэнымӄытвэтԓин эӈэӈыԓьэ.
Ӄорамэч мэйӈэԓьыӄэй яраӈы ӈэвъэнйыръэ ӄонайгыргык ёнэн.
Эквэтгъэт.
Ӄытԓыги вай катамырыгтыԓянвык нытваӄэнат ынйивыт.
Ынкы чымче рэвиквъэт, тараӈгъат.
Яраӄай ԓыгэн рытриԓнин - эвын яраԓгийӈын, чеӈыԓ нанаԓянтатын- аʼмын аны ӈаԓвыԓьийӈын!
Ыргин ӈинӄэгти эвын ӈоонко гаԓяйвыӈӈоԓенат.
Ынӄэнырык нэԓьугъэн ынпыначгыӄай, ратагнык тэминӈэтыԓьын.
Ынпыначгыӄай пынԓёгъэ:
Мэӈӄокэнаторэ ынръам?
Ӈутку чымче нытваморэ?
Мэӈин-ым тургин ытԓыгын?
Натвыгъан.
Ка-а-ако мэй!
Вынэ ӄиквыткы, рай мытԓьунэт ынпыначгыӄай ынкъам ынпыӈэвӄэй.
Рагтык пыӈытэԓгъат.
Ук-како ынӄэн ынйив.
Вынэ мынӄаанмат ынкъам ӄыԓгувиԓьэтги!
Ӈинӄэе-ым ыʼнъэйӈэвынэт - ныгтыӄамэтванат.
Э-э-й.
Ӄоранматгъат.
Увиԓьэтгъэт.
Увипԓыткук ӈэвъэн ивнин:
Ымы эʼԓемкыт ӄыпатгынат, ӄыԓгэгтыпатгынат.
Ии.
Эʼԓемкыт янра йыпэйгут рыннинэт.
Янра таӈамӈырвыянва йыръыԓьын кукэӈы гантэнмавԓен.
Етъа нъэԓыпԓыткук ӈинӄэгти ивнинэт:
Нэнэӄэгти!
Аʼмын-ым ӄыгтыгыткы ынпыначгыӄагтэ!
Ӄыӄэмиэʼйӈэквыткы!
Э-э-й!
Нагтынат.
Ынпыначгыт нивынэт:
Ӄыӄамэтвасӄэквытык, нъэйӈэвыркынитык!
Э-э-й!
Ынйив ӄлявыля айколяннэн тэнтурнэлгэ, ӄол-ым ивнин:
Гыт-ым итык ынӈэ айколяткынык авакъока!
Ынӄэн эмынйивин ваны!
Вэтчата ынкы ынпыӈэв.
Ӈэвъэн авынральа ивнин:
Ӄынӄамэтваквын ынйив!
Ӄол-ым эмъэлемкэ ӄылпынрыгын!
Вэлер ынӄэн тэкичгын!
Йъарат-ым ӈан гым ырык вама, титэ ынйив нивиниӄин, коԓё ныгытъэтигым, ванэван ынйивӈэвэ нэнаӈӄамэтвавын!
Вытку ынйив пыкэрыӈок нэнанмытӄынӄаӈойпатъевыӄэн, нинъыръунтыӄин, энмэн вай рыпэт ӄэӈутӄыльуйгым эмгытлитэ!
Вынэ гыт игыт э’птэ ӄыраӈырванӈыгэ!
Ынкы мэчынкы вэтчата ӄыӄамэтваркын!
Ынӈин гатваленат.
Ытръэч.
Гачакэтта нытваӄэн ӄԓявыԓ.
Чакыгэт ынпыӈ ынык ваԓьын.
Ӄуԓинымык-ым вай гатваԓен ӄԓикъэнӄэӈэвысӄэт.
Ытԓеӈи чакэтта ивнин:
Аʼмын аны рай ӄынвэр нэрэԓгыӈын ӈэвысӄэт, кита виин гым мыӈээʼвйисӄивык.
Эвыр вынэ,- очнэн чакэтта.
Эченур-ым гыт ынӈэ атымӈъатчака.
Ӄырэрмэтвиӈыркын: гымнин пэӈкон ынкъам эмтэквыԓгын кытвыԓ ӄрэтчыӈыркынэт.
Ии, - ԓыгэн вэтгыры ытԓеӈи.
Аʼмын-ым акватыӈок ынӈинӈэвысӄэтэ тэйкынинэт рэпаԓгэръын ынкъам рэпаԓгыӄонагтэ.
Тимтигнинэт-ым - эквэтгъи.
Ынръам аʼкэнмын йъонэн, ытръэч эмгынунык мъэпэтвэсӄыԓьыӄэй, ӈэнри пиӈкугъи.
Кэӈунэӈ ынкы рымнин.
Кытэӄэй тъирэгъи.
Кыевкы ынӄо пиӈкугъи.
кынныԓьын вээмӄэй.
Ӈыроӄ ынныт черунинэт ынӄъом ӄуԓгытвынинэт.
Ынныгыԓгыт йыннинэт, ынӄъом йыпаннэн ԓьуԓӄыԓык, ӄутти-ым ԓиԓину йымнэнат.
Ымыйпа ымы рэпаԓгэръын ынкъам рэпаԓгыӄонагтэ.
Аʼмын аны эʼквырга-ым аʼнӄагыргын ымы гитэк ынӄэн ӄлявыԓ - ипъэм ӈэвысӄэт.
Вытрэтгъэт ярат.
Ынӈэнрак рыпэт мынгыткэн ӈэвынъюльыт нъатчаӄэнат.
Пыкирыԓьын ӄутырык тэнӈу ныԓгыӄин, ӄоныры ӄоԓ-ым ыпыԓӄыԓе нъэԓыпыткуӄин.
Ынан ымы мэмыԓен пэвэԓ гэӈрыԓин.
Аʼмын-ым вай гэпкитԓин.
Намӈыԓён:
Какомэй ԓымъым гыт нырэӄигыт?
Вынэ тыӈэвынъюсӄивык!
Ынӈъэм вай эвыр ръэӄэйык нъигнэтӄин.
Катамтытԓык-ым ӄача ӈэвыскэтин ытԓыгын нытэминӈэтӄин.
Пынԓёнэн турыпкитльэн:
Како гыт мэнӄокэнайгыт?
Ӈоон рамкэпы.
Эʼмъим ӈот ӈуткэкин ӄԓикъэнӄэӈэв?
Тыӈэвынъюсӄивык!
Ытԓыгын ытръэч тэнӈэквъи: ынӈатаԓ аʼӄапэраӄԓявыԓ гитэтэ!
Вуԓӄытвигъи.
Ԓыгэн чоттагнык ӈэвынъюԓьымкын ныйыԓӄатчаӄэн.
Ӄоԓ ӈэвынъюԓьын иквъи:
Гинээн ынан ӄырым ныматанэн!
Чамъам, - ӈирэӄэв татԓыӈыткогъэ.
Ӈэвысӄэт ӈэвынъюгиԓиԓьын тытԓык ӄача атчьатгъэ.
Эвын ныкитэ рыёё ӈэвысӄэт ыттыннамгогъэ.
Коԓё ӄэԓюӄ йыӄӄай, нытаӈпэраӄэн!
Гаԓятыԓяԓьын ыныгъегэ эръоԓгэпы эʼвэйминнин.
Аръаԓя ӈытык тэвмэтэквъи.
Эʼвэймит гыткат нэрмэӄинэт!
Ӄынвэр ӈэвысӄэт паагъэ камаграк, нывиԓгъи, ивнин аʼрэткоԓьын:
Вынэ инэԓгыгъи, энмэч мынрэмык!
Аʼмын-ым ынныӄуԓгыт йытыткуйвынинэт - коԓё ынӈатаԓ таӈпэраӄԓявыԓ, рыпэт ӈэвысӄэт гиничгытԓин.
Мынгэпы пиринин ӄԓявыԓ, ачыгнэн:
Мынытԓымык!
Ёрочыко ӈэвысӄэтэ нинивӄин ӈэвынъюԓьын:
Ӄыкэттывагэ, мынатчьанмык!
Ӄэԓюӄ-ым рэмкыԓьын аʼӄакэттываӈ - ӈэвысӄэт, ԓёԓьоԓьын, нъэнӄэтӄин, ныкытгыԓгавӄэн:
Янот чакыгэт мынымӈыԓявысӄэвын, пэгчиӈэтыркын!
Ынан ӈыроча трэткивы-ым - трэетгъэ.
Янор ытԓён рымӈыԓявъёԓӄыԓ, ынпыӈэв.
Чама коныры нымнымык эвын этԓы мыкэттывагъак, ӄэйвэԓым ныткивигым.
Вытку, рымӈыԓявыпԓыткок, эвыр траԓгыӈӈогыт-ым, вытку ынкы тракэттывагъа!
Ӄэԓюӄ-ым ынӈин атчьатгъат.
Эргатык-ым ӈэвысӄэт янрачемгъогъэ, ӈэвынъюԓьыт ивнинэт:
Китаӄун-ым мынрачвыгмык!
Вынэ китаӄун!
Рачвыӈчагъат.
Рыров ԓиԓиԓетыԓьын ӈэгны накаврагъан.
Ымрарачвыӈа.
Ынӄэн ӈирэргэри энмэч ӈайкаврагъат, наӄам ӈэвынъюԓьыт-ым еп чымче ярак нытваӄэнат.
Эвын ӈайкаврапԓыткок, оʼраӈанко тыԓик ӈэвъэнԓыӄыԓ ивнин:
Вынэ тыӄэвъяӈӈок ынӈин йыӄэԓьу рачвыӈкы.
Ӄэйвэ гынан ытръэчтэгын яаркын?
Эʼтки ӄэвъягыргын - ӄытръэчыткуги!
Вынэ ытръэчтэгын тыяаркын,- нытатԓыӈыткоӄэн ӈэвысӄэт.
- Китаӄун гыт ӄыпкирги!
Ԓыгэнэвыр ӈэвысӄэт гачасӄэвнэн.
Аръаԓя оʼптыгынмыяп гэпкитԓин, титэ ӈэвысӄэт пыкиргъи.
Ынӄэн ԓьук ӄутти ӈэвынъюԓьыт паԓкынтатчагъат.
Пыкиринэӈу уʼвэӄучиԓӄыԓ ивнин:
Китаӄун ӄынвириквын ӄэпыԓ, майыткынык ваԓьын, митъэԓыги аръаԓя ынӄэн гыргоԓ!
Пиӈкугъи, эвыр рывиривнин.
Ӈэвысӄэтэ нэмэ ачыгнэн рыԓынво.
Кытгыԓгаквъэ пэнинэмиԓ.
Ӄутти ӈэвынъюԓьыт вэннэтэ чама эӄинэ нивӄинэт:
Ыʼмӈъам ӄэйвэ эты ӄԓявыԓ?
Иаʼм ныӈавывъентоӄэн.
Эргатык вынэ мынъачачеӈӄатченмык!
Эргатык инъэ нанымӈыԓявын:
Энмэн рай нъачачеӈӄатчетӄэнат!
Ӄутынэ эӄыԓпэ эмԓытыёнэн мэмыԓен пэвэԓӄэй.
Ӈытогъэ.
Аʼмын-ым рэмкын нъэчеӄин!
Ыʼръэ ытԓён рэтԓёгъэ, пэвэԓӄэй кытаймэннэн, мимыԓ чегӈоонко иргъи.
Нэмэ уйӈэ рыннинэт тумгыт!
Нэмэ ӈэвысӄэтэ ачыгнэн:
Аны мынрэсӄивмык!
Ратан мытԓёчетык!
Мынйыԓӄэнмык.
Нэмэ ӄоԓ нивӄин:
Тивыркынигыт-ым: эргатык ынан тырарагтыгъа-ым, ӈыроча кивык, трэетгъэ.
Ынӈатаԓ ынкы ӄонпыӈ чеэкэй мытрэнъэԓгъэ.
Ӄытԓыги вай ытԓеӈи ярак.
Эргатык ӄэгԓын эквэтгъи.
Пыкиргъи ярак.
Ытԓеӈи ӄорак нытваӄэн.
Ымыԓьо пэӈконвыт чакэтта ёпаннэнат: ыныгпэӈконвык йъарымагты гэтчыԓинэт тэнмычьыт.
Ӈаԓвыԓьэпы пыкитԓьэн ытԓеӈи аʼмын-ым ивнин:
Етти!
Ии.
Эвын ытԓеӈи гэӄэрэмӄуԓивԓин.
Нымӈыԓятӄэн:
Итык-ым тыӈавтыӈык.
Ынӈатаԓ вынэ ӄыԓӄытги!
Гымнинэт эвиръыт ӄийпыгынат!
Гаройвавԓен ытԓенъюӄэй ынръам эмиче!
Эмъумэ гыткат ӄонагтэ йыпык нэнаԓвавӄэнат!
Коԓё гаӄԓявыԓятԓен - гэтымкычьынӈэԓин!
Чакыгэт нэмэ:
Ыʼмэн эвыр нэриквыт, гыт ӄырымэнайгыт!
ӄиквын.
Амкытаӈъаԓята оʼрарагтэты тыӄэрэмӄуԓивык!
Коԓё ныгагчавэгым!
Эвыр нэмэ нэриквыт: ӄырымэнайгыт!
Аʼмын-ым тынвиривын, - кэтъоркын?
ԓыгэн ынӈин ӄиквын.
Эквэтгъи ынӄэн ӄԓявыԓ ӈавынъёнвэты.
Ӄутти-ым ӄԓявыԓымкын пууръу акватчагъат.
Ӈэвысӄэтэ коргаво ԓыгнин:
Етти!
Ии.
Эвын ынӄэн куԓиӄуԓ ынин аԓван гэнъэтԓин.
Ӈэвыскэтэ гэтайвыӈӈонэн, ынӄо пынԓёнэн:
Иаʼм эԓвэӄуԓиквъи?
Рагтэты ӄун амкытаӈъаԓята аԓваӈ нъэԓгъи ӄуԓиӄуԓ.
Ыʼмӈан маԓӄырымэнайгыт?
Мытив-ым ӈан акватыӈок тиквыт - вай чакыгэт мэмивысӄивын.
Чама-ым мытив ӈэгти ԓеԓеԓпэраԓьыт мыткавранат кынмаԓ, ынкы тиквыт:
Ытръэч яаркын?
Эʼтки тыӄэвъяӈӈок!
Пыкирык-ым гынан иниквъи.
Ӈаанӄэн ӄэпыԓ ӄынвирив!
Ӄэйвэ?
Ынкъам тынвиривын.
Э-эй.
Таам-ым мынрэсӄивмык.
Рэсӄивык - рыԓгъат.
Ынкайпы-ым пэтԓе эвыр кымиӈэтгъэт.
Ԓыгэн эвыр рырагтаннэн ӈэвъэн.
Ярак ынтыёта ԓьунин ӄԓявыԓен чакыгэт.
Гитэйвынин, ӄынвэр пынԓёнэн:
Ытԓён мэԓгыт морыкайпы гэԓейвигыт?
Гым.
Эмивэ ӄун ӄынвэр ӄутырык нэрэԓгыӈын, наӄам ытԓеӈи ныӈыркыԓӄэн, ӄынвэр гым тыӈэвынъюсӄивык.
Эченур ынӈэ вэты мэкына энатвыка!
Тэнӈэквъэт, нытэӈычьэтӄинэт.
Ытръэч.
Энмэн.
Ганымытваԓенат тэԓенъеп ӄԓявыԓ ыннэӈэккэԓьын, наӄам ытԓён аръаԓя эӈэӈыԓьын.
Ӄоԓ итгъи ранымгэчеӈыӈогъэ, ытръэч ӈэвъэнэ нэнанъотавӄэн.
Ӄынвэр ӄоԓ рыннин тэмъюгнин ӈэвъэн.
Ивнин:
Кита мынымрэргъак, ынан игыр восӄычгатык тырэетгъэ.
Ӄынвэр эквэтгъи рамкэты, наӄам ынрамачгэвэгты.
Рэмкичиԓьын аръаԓя гагторатваԓен, ӄун рыпэт гэтгивиткуԓин нымнымык.
Ынӄэн ынин нымным, пыкэрынво ԓынъё, вэԓер ӈан ымыԓьо ымтъыԓя нитӄин.
Ӄԓявыԓ нымайӈычемгъотваӄэн.
Нивӄин:
Коԓё ыʼмӈан миӈкри митык, мытив-ым наӄам эӈэӈыԓьигым?
Ԓыгэн гамгарагты ныԓӄытӄин, эʼквырга таӈымтъыԓя нитӄинэт.
Эʼквырга-ым таӈымынмаԓявата раеквэкэн оʼравэтԓьан рыннин.
Амкоргава-ым нивын:
Аʼм вынэ игыт ӄырагтыгэ.
Ынанъаёк этаны мытрамайӈымынгыкватгыт.
Этыӄун-ым эʼнӄу рэԓгыӈынэт орвыт ынкъам чама ԓыгэн ынкэгйиткинэт мооӄаат?
Ивнинэт:
Аʼм вынэ тэӈынӈэ энамынгыквыка!
Ԓыгэн мачгымнан ынӈин тырарагтыгъа.
Вэнԓыги эʼнӄу ԓынъёт ԓывавнэнат пэԓяк: орвымкийӈын чама ымыӈ ԓыгэн орвыгъет наӄорагыркэгъан.
Моорэԓчыӈын ынык ярагты рымгутэтыԓевнин.
Наӄам ынин пысӄункымиӈын, еп ытԓён мэчтурэквэтык, кытԓыги гэвъиԓин.
Аны коԓё ытԓьата ытԓыгэты ынкы рэԓку ганъатчавԓен.
Наӄам таӈамынан ӈэвъэн ынкы гатваԓьатԓен, ванэван ыныкы киткит мэӈин ныԓӄытыркын.
Ԓюур мооԓьийӈын ԓьунин, наӄам ыннанъоравэтԓьаԓьын.
Энмэч нивӄин:
Ԓеӈытаӄ, каԓьамооԓьийӈын.
Наӄам гымнин ыʼвэӄуч тэԓенъэп въигъи, амъатав тэԓенъеп этааны нъыпкирын.
Ԓыгэн ынӈин нинэгитэӄин ярагты пыкитчыӄивыԓьын.
Ӄынвэр эвыр тэнтыԓеԓкыԓе рыннин тыԓягыргэпы.
Ытръэчтэгын ӈэвъэн гамайӈыкоргавԓен!
Ԓыгэнэвыр ӈэвъэнэ пэнрынэн пыкитԓьэн мууԓьын.
Оммачайпынэн.
Ивнин:
Ынӈатаԓ-ым таӈъотчой ныԓгиръэвъуйгыт?
Энмэч нивигым этаны въигъи, амъатав эʼми оʼтчоԓьын?
Ыʼвэӄучитэ татԓыгнэн:
Гым эʼтки нэмыӄэй торыкагты ныпэгчиӈэтигым.
Эʼквырга ӄэԓюӄ, миӈкри митгъэк: нымнымыт аʼткэвма нытваӄэнат!
Вытку мэԓеквъэт, ԓыгэнэвыр тыпэԓянат.
Ынӄо ԓыгэнэвыр ӈэвъэн пынԓёнэн:
Эʼми эӄэԓывэн кымиӈын акыԓгыпэнраткыԓьэн, чама аягнакыԓьэн?
Ӄэйвэ нымэԓӄин?
Ӈэвъэнэ татԓыгнэн:
Опопы таӈъораӈ миквыт: еп гыт мэчтурэквэтэ гэвъиԓин, ынкъам вай еп ынкы гыныкы нэнанъатчавэгым.
Ӄынвэр ынкы рэԓкучыку мэԓвиԓетыԓьын.
Ӄун энмэч гэтэӈвиԓетыпԓыткуԓин.
Ыʼвэӄучитэ ивнин:
Вынэ эӄыԓпэ ӄаат мынывъятынат!
Наԓгэнгагчыръовынат, навъятъейвынат.
Кыԓгытвэтыпԓыткук, ӈэвъэн ивнин:
Коԓё аʼмын тэӈытръэч кмиӈын, нэмэԓымӈэ амӄаԓмэты нытваморэ, авэтываӄ въигъи!
Ӈэвъэнэ ивнин:
Ӄун гыт таӈаморатвата нымнымык, ӄынвэр ынкы гаԓягъэ.
Ыʼвэӄучитэ ивнин:
Энмэч эӄыԓпэ мынрэсӄивмык.
Рыԓгъат ԓыгэнэвыр ёрочыкогты.
Энэргэӈчыкойпы аммынга нинэнмигчирэвӄин кмиӈын.
Мачтанӈавэты ӈэвъэн гитэнин, эвыр нэмыӄэй ӈэвъэн нырэмыннуӈӄин.
Ыʼвэӄучитэ ивнин:
Коԓё ыʼмӈан маԓӄэтэты вай ваԓьын, китаӄун ярар ӄинэйыԓги, вэԓер мытымӈэнвыргыргавыткогъан.
Йыԓнин ярар, ыʼвэӄуч эԓьоткоӈӈогъэ, ӄынвэрэвыр ԓыгэгаймаквъэ.
Авынъярарвыргыргатэты ԓюур вай таӈаярарвыргыргыка нъэԓгъи, иԓьуткуԓьын ӄытԓыги ганӈатԓен.
Рыпэт ӄунэче ӄиквъи анӈытвак, ӄынур въэтвак.
Ынӄоры ӄԓявыԓ ԓыԓепгъи, энмэн анӈынтогъэ.
Ивнин ӈэвъэн:
Ако, итык ӈоонко въирэмкык уйӈэ, ынӄо, въэрамкэпы тыетык, ынкы ԓьук тыԓвавын!
Ӈэвъэнэ татԓыгнэн:
Эвын-ым кытвыԓӄун миӈкыри тэԓвэвиԓетыԓьын, мэӈӄо ӄыԓӄыриргын, эвын чамъам мытрэнтыӈын!
Опопы ынкы раӄыԓӄыԓ, энмэч мынмайынԓягъан!
Ыʼвэӄуч очыткогъэ:
Эвын гымнан таԓваԓвава тырэнтыӈын, ӄырым мывысӄэвык!
Энмэч кита гымнинэт ытԓывъёт ӄъэйӈэквынэт, кита ыргынан ыʼнвинрэтгым, ытри наӄам чымче варкыт.
Рыпэт-ым ӈэвъэн нываԓёмӄэн эмчинъюргэ.
Эквэтгъи ӈэвъэн, ԓыгэн ытръэч рытэнма рыгъеватынвыԓӄаӈыгъет ныԓеӄин.
Ӄэгԓынангэт-ым ԓюур нымнымӄэй ԓьунин, ԓыгэн ӈэнри ӄытгъи.
Пыкиринэӈу ивнинэт:
Энмэн тури турыкынйивэ морыкы ӄытийгут нынтытури!
Ымын ԓёӈӄамэтвата ԓыгэн эквэтгъэт, яаԓятгъат ытԓывъёт.
Пыкиргъэт ярак.
Ԓыгэнэвыр пыкитԓьэт ӄԓявыԓя ытԓывъёт ивнинэт:
Китаӄун гымнин ынйив, майӈыӄоймарочыӈкы ваԓьын, ӄыгтыгыткы!
Эченур аӈӄак пыкэрыӈок авэтываӄ ӄиԓкымъетгытык!
Вэты ӄываԓёмгытык!
Митъэԓыги вытку рачыгайӄаврытканӈытык, вытку ынкы ӄытԓепгытык!
Ыныкит турытԓепэ рэԓьуӈыткы ӈоонко ръэнут ууйъыԓьын - ԓыгэн ынӄэн ӄыйъогыткы.
Ыныкит ынкы рэпкирӈытык, митъэԓыги ынӄо ынпыначгыӄай рантогъа.
Рэԓьуӈыткы митъэԓыги рыпэт вапырӄата ныӄэвъячатӄэн, ӄытԓыги ынӄэн гымнин ынйив.
Ынанъаё ынанчиӄай наратаӈымӈыԓёнтык.
Ԓыгэн нэрэнинъэйвынтык, ынраӄ ынан тургин оʼраӈанӄо тыԓягыргын ратвыгнэн!
Эквэтгъэт ӈирэӄ ытԓывъёт.
Ӄэгԓынангэт-ым ԓыгэн аӈӄак пыкэрыӈоӄайык ԓыгэн эвыр иԓкымъетгъэт.
Таӈгэмо нэԓгыгъэн ӄоймаеквэ, аӈӄаеквэ, мэмԓыеквэ эʼргыргын.
Ӄынвэр ԓюур чыгайӄаврыткатгъат, ԓыгэн эвыр ԓыԓепгъэт.
Ԓыгэн эвыр нэԓьун ууйъын, ынкэгйит вэтгыры тыԓегъэт.
Ӄынвэр эвын нэнэймэвын ууйъын, ӄытԓыги ярайӈын.
Гапкэрыӈӈоԓенат ярайӈык, нивӄинэт:
Наӄам вай эʼми ынпыначгыӄай, антока варкын?
Вэты пыкэрыӈогъат.
Ԓюур ӄэгԓынангэт ынпыначгыӄай ӈытогъэ.
Эвын-ым ӄэгԓынангэт вапырӄата ԓевыт ныӄэвъячатӄэн.
Ԓыгэн эвыр ивгъэт:
Ако, еттык!
Вынэ ӄырэсӄиквытык!
Ԓеӈытэӄ ынӄэн гымык ытԓывъёта нэнӈивытык?
Очыткогъат:
Катамӄэгԓынангэт, ынан нэнӈивымык.
Ԓыгэнэвыр ивнинэт ынпыначгыӄая:
Ако-о!
Ынраӄ ынӈин гитԓинэт!
Кмиӈэ гапэԓяԓенат.
Аԓымыӈ еп ԓёӈынымӈыԓява нэнтыгъэн, вачаӄ ԓыгэн эвыр гэчичевԓин.
Ынангъо тэнмавымгогъэ ынпыначгыӄай, ивнинэт рэмкыԓьыт:
Вынэ турыпкитԓьэтури ӄыӄамэтватык.
Ӄэмипԓыткук, ӄээӄын вак ивнинэт:
Аʼм вынэ аʼтав мынԓеркын!
Ымыԓьо эквэтгъэт.
Аӈӄак пыкирык ивнинэт:
Пэнинэмиԓ ӄиԓкымъетгытык - оʼраӈанӄо тыԓекинэмиԓ.
Ԓыгэнэвыр аӈӄак турыпкирэ, иԓкымъетгъэт тэӈпэнинэмиԓ - гэмо нэԓгыгъэн эʼргыргын.
Пыкиргъэт ынъеврак.
Яаԓятыԓьын ынпыначгыӄай рыԓенаӈо ёрок ярарпэрэгъэ, эԓьоткомгогъэ.
Авынэԓьоткома, ынпыначгын анӈатгъэ, ынӄо апԓёратвака эюгъи.
Ивнинэт:
Ӄэгԓынангэт, уйӈэ итык въиԓьырэмкык.
Ытԓя нивӄин:
А’м вынэ раӄыԓкыԓ, чама эʼтки мэнӈытэԓенъепкин, амъатав ымыӈ рыԓгытынпык гыԓгын мынвыентыгъэн!
Ӄынвэр чама виԓетгъи.
Эвын чамъам миӈкыри мытрэнтыӈын!
Иԓьуткуԓьэ ынпыначгыӄая ивнинэт:
Вынэ янот гэӈыръыкэвԓин трэԓӄырирӈын!
Ӄэԓьу вай мытэмъюнтык!
Въиԓьин ытԓыгын иквъи:
Коԓё ытръэч ынӈатаԓ ыныкит рэювкы мытрэԓгимэйӈыркурӈын!
Итыкэвын ымыԓьо гынин тэгъеӈу ԓынъёт етъаӈ варкыт.
Ынпыначгыӄая эвыр ымыԓьо тэгъеӈу ԓынъёт тывнэнат ынкъам рыетъаӈавыйгот рыннинэт.
Эпԓеэн миӈкыри ваԓьын пэрэёԓӄыԓ.
Ԓыгэн эвыр имыръэнут етъаӈ нэтчыгъэн.
Нэмэ эԓьоткоӈӈогъэ ынпыначгыӄай, нэмэ пэнинэмиԓ анӈатгъэ.
Ынраӄ-ым энмэн въэрамкытыԓянвыеквэ гэԓеԓин.
Ӄынвэр эвыр вусӄысӄын йъонэн, тэнвусӄымчыку тыԓяӈӈогъэ.
Авынтыԓяма ԓьунин аӈарпэраӄай - тэнтыԓенэймэвэ рыннин.
Ӄынвэрэвыр ԓыгэтаӈӄэргыԓӄык тыԓегъи, нотачгатгыргын ԓьунин.
Нотачгатгыргын ынканоԓгата ныԓеӄин.
Ԓюур ынӄэн ӄоԓейынрааʼкоткок ԓьунин, эвын ынкы нывакъотваӄэн вотытваԓьын.
Эʼйӈэвнин ынӄо.
Вотытваԓьа ивнин:
Оок какомэй, ынраӄ нырэӄигыт?
Гынтаквыргэгыт!
Ынпыначга татԓыгнэн:
Вынэ эвнэчеӈыттэткэ!
Гым вай эмчинъюргэ гыныкы нэнарэрэгым!
Вотытваԓьа татԓыгнэн:
Эʼтки вэчыӈ тынъэԓгъэк!
Эвын чамъам миӈкыри ринэнтыгъэ!
Ԓыгэн опопы ӄыԓеркын!
Гым ытръэч вай нинэрэнмэйӈэвӈыӄин амранмыӈа, ӄываԓёмыркын опопы ӄыԓеркын!
Ӄынвэр ымыԓьо наранмымык!
Ынпыначга вагыԓытваԓьын ӈиԓгыӄэй рырыткунин.
Ынӄоры-ым ӈиԓгыӄэе гырнин онмычыко нотачгатгыргычыко ваԓьын.
Ивнин:
Эӄыԓпэ ӄыпиригын ӈиԓгын ынкъам гынонрэчетгыпы ӄиԓгэтгын!
Ԓыгэн эвыр ӈиԓгэннин ӈиԓгын гынонрэчетгыпы, ынкъам ынпыначга тиӈунин, ынӄо пынԓёнэн:
Коԓё аʼмын ынӈатаԓ ӄэԓюӄ эмчинъюргэ гым гыныкагты энарэрыԓьэгым тымӈыԓёркын: микынэ ытԓён нотачгатгыргычыко гаёйгыт?
Ӄоԓ:
Ӄэԓюӄ гымнан гэмо тыԓгыгъэн.
Ынпыначгыӄай иквъи:
Эвыр гэмо рэԓгыӈын, микынэ нотачгатгыргычыко гэнъыԓийгыт - эвъим ынкъам мынԓеркын, ынан ярак тыранымӈыԓяквыт!
Эквэтгъэт.
Тыԓяма нинивӄин ынпыначгыӄая:
Ԓыгэн маԓьатав авынтааԓгыԓята ӄитыркын.
Ӄонпыӈ авынтааԓгыԓята нитӄин, ӄынвэрэвыр апԓёратвака нэмэ тааԓгыԓятгъэ.
Ынпыначгын ивнин:
Ӈотыӈ ръэнут ининигъи!
Ынпыначгыӄай мэрынрэ тааԓгыԓятгъэ, ивнин:
И-ик, вай-ым ытԓён кэԓы!
Этъым ынӄэн гынык нотачгатгыргычыко инэнъыԓиткуԓьын!
Ԓыгэн мынԓеркын пэнинэмиԓ, эченур вэты авынтааԓгыԓята ӄитыркын.
Нэмэ эквэтгъэт.
Пэнинэмиԓ авынтааԓгыԓята ӄоԓ нитӄин.
Ӄынвэрэвыр иквъи:
Вынэ нотыӈ эймэквъи!
Эӄыԓпэ нэнэймэвыркынимык!
Ынпыначгыӄая татԓыгнэн:
Вытку рэԓгитэӈэймэквъэ - ӄиникви!
Вынэ ӈотыӈ энмэч пыкирыркын!
Ынпыначгыӄая тааԓгыԓятэты яатрыԓга тэнтэгрыгнин.
Ынӄэн-ым гынин тэгинӈыԓьын мытынмыгъан.
Нэмэ эквэтгъэт.
Восӄыйӈын найъон, ӄынур иԓкэ нъэԓгъэт, вачаӄ-ым ынӈин ныԓеӄинэт.
Авынтыԓяма ԓюур нэмэ аӈатԓыӈыӄай ӄэргатгъэ.
Тэнтыԓенмэйӈэвэ нэнтыгъэн аӈарӄэргыӄай.
Энмэчевын авынтыԓяма ӄынур ыʼԓёӈэт нъэԓгъи.
Пыкиргъэт ярак.
Кытԓыги ынпыначгыӄай ванэван оʼрамръаӈ нытвагъан, рыԓенаӈо виԓетыпԓыткуԓекы ӄача вакъогъэ.
Ӄынвэрэвыр анӈатторагъэ, въиԓьын ваӄъогъэ, ԓыгэн ытръэч ымыԓьо рамынноӈэты гитэнинэт.
Ынпыначгыкая ивнинэт:
Этъым ынӄэн тургин въиԓьын тырэтгъэн.
Ӄытԓыги ынӄэн аʼачекэн увирит кэԓьэтэ нотачгатгыргык гаёԓен.
Ынпыначгыӄай пыӈыԓтэԓымгогъэ, миӈкыри ынан гэнтыԓин въиԓьын.
Пыӈыԓтэԓыпԓыткок-ым ивнинэт:
Аԓымы-ым аʼмын-ым гыԓмимԓе ӄытэнъэйвыгыткы.
тэнъэткупԓыткук, ԓыгитэгмэԓеквъи.
Ӄымэԓ-ым ынпыначгыӄай инэнмэԓевэтыԓьын имырэӄэ наԓпынрыгъан, эченур эʼми тэгъеӈу ԓынъё ԓыгиин.
Нэтимтиӈгъэн ынпыначгыӄай ӄэвииръэ ынкъам панэнагты нэнԓьэтэтын.
Янот-ым ынпыначга ивнинэт:
Вэтыӄун ымы иквичисӄивыԓьын ӄыркыԓеркыниткы, ымыӈ эʼчесӄивыԓьын.
Ӄэгԓынангэт-ым иквичисӄивыԓьын ныркыԓеӄин янот.
Эʼквырга-ым тыԓекэвэ, ӄынвэрэвыр нанпааквъан кыԓек.
Ынраӄ-ым ытԓыгэ нэнаранӈавтыӈанӈыӄэн кымиӈын - эккэтэ-ым ымъанӄо нинэԓгыӄинэт ӈэвысӄэтти.
Ынраӄ-ым ытԓьата кымиӈын ивнин:
Ок, опопы аны ынӈин авнаӈавтыӈка ӄытваркын!
Ӄэԓьо ытԓён миӈкыри ваԓьын ӈэвысӄэт рэԓьуӈыркын?
Уйӈэ вай ԓым миӈкы этэӈӈэвысӄэткэ!
Ӄынвэр ытԓыгын гатԓьата высӄэтгъэт рэнанӈавтыӈанӈык.
Ытԓьата экык ивнин:
Эʼквырга-ым рыӈавтыӈатык мытыԓваквыт, эвъам опопы ӄэквэтги.
Ԓыгэн айгыпы ӄыԓеԓьэтги, ынанъаё ӈоонко рэԓьуӈын выквычгын, райъоӈын митъэԓыги таӈамгынонгыпы чыӈатгыргыԓьын.
Ԓыгэн чыӈатгыргэпы яатрыԓга ӄывэгыԓкугын.
Ыныкит-ым эвыр нэрэтэнрэсӄивӈыгыт, ԓыгэнэвыр ӄырэсӄикви.
Нинъэйвыпԓыткук, кымиӈын айгыпы эквэтгъи.
Ӄэгԓынангэт-ым выквыԓгын ԓьунин, ԓыгэнэвыр йъонэн.
Чыӈатгыргэпы яатрыԓга вэгыԓкунин, эвын гитэнин - ӄытԓыги яраԓгйиӈын.
Рэсӄиквъи, eп эпԓьэйӈэвкэ, этэрэсӄивӈыкэ.
Эвын ынӄэн ынкы ӈирэргэри нытваӄэнат: ынпыначгыӄай ынкъам ынпыӈэвӄэй.
Ынӄэнат ԓыгитэԓенъепкинэт оʼравэтԓьат, рыпэт ӄун-ым эмынпэвэ гэнутэсӄынӈэԓинэт ԓьуԓӄыԓти.
Намӈыԓёгъан аʼачек:
Ԓымӈъэмӈот нырэӄигыт?
Коԓё аʼмын вэԓынкыӄунэйгыт таӈгынанчиӄай вытку тытԓёпыткогъэ!
Татԓыгнэнат:
Ванэван мытымӈэԓяйвыткогъак вэԓер ӈан.
Итык чит навысӄатэты энарэрыԓьэгым.
Ынпыначгыӄая татԓыгнэн:
Ако!
Итык-ым вынэ гымнинэт ӈээккэт варкыт!
Вайыӈкы вай айгысӄыӈӄач варкыт!
Ытръэч-ым микынэ ванэван атытԓынпыкыԓьэнат.
Нэмэ ынпыначга ивнин:
Таӈъатавԓыгэн морыкы тытԓынпыткоԓьэгыт, ԓыгэн авэтывак, ӄыӈавэтынвынӈагэ.
Эченур гаԓягты мурык вэтыӄун ӄыӄаанмыткогэ.
Ԓыгэн ӄыяԓгытгытык торыкы, ымыӈ ӈэԓвыԓ ымыԓьэты ӄынԓейвыгыткы.
Ԓыгэн игыр ӈотӄо айгыпы ӄэквэтги.
Ынанъаёӈ ӈоонко рэԓьуӈын пыԓвынтыран.
Ԓыгэн ынӄэн пэнинэмиԓ яатрыԓга ӄывэгыԓкуткугын, ынанъаёӈ нэмыӄэй тытыԓ рэвэнтыгъэ.
Митъэԓыги ынкы варкыт гымнинэт ӈирэӄ ӈээккэт, опопы ымыԓьо ӄыӈԓейвыгынэт.
Аʼачек ԓыгэн амкоргэты айгыпы эквэтгъи.
Ӄэгԓынакгэт-ым апԓёратвака пыԓвынтыран ԓьунин, ԓыгэнэвыр тыԓянво ԓыгиин.
Нэмэ яатрыԓга вэгыԓкуткунин - тытыԓ вэнтыгъи.
Ԓыгэн-ым ӈыръыкэвыԓьын ԓыгэнэвыр рэсӄиквъи.
Эвын-ым ынӄэн ӈирэӄ, ӈэвысӄэтти нывакъотваӄэнат.
Ӈэвысӄэтэ нэгитэгъэн, намӈыԓёгъан:
Коԓё миӈкыри тытыԓ рывэнтыгъэн?
Ԓыгэн-ым пэнинэмиԓ турык ытԓыгыкинэмиԓ тынтыгъэн ынкъам вэнтыгъи.
Ӄутысӄычетгъэт.
Коргавэты нивын:
Эви ымыӈ мурыкытԓыгин тытыԓ рывэнтэтгъэн?
Гаԓявтыма мэрынрэ татԓыгнэнат:
Ӄун ԓымъэм.
Энмэч-ым гым ыргынан торыкы нэнӈивыгым.
Наӄам тури аʼӄаматэватыӈ - ыргинэт ԓьуԓӄыԓти эмынпэвэ гэнутэсӄынӈэԓинэт.
Ԓыгипытӄыԓымӈэ ԓымаԓяквъат.
Аʼачека ивнинэт:
Рээн-ым вай ӈавэтынвэты энарэрыԓьэгым.
Итык-ым тургин ытԓыгын иквъи.
Ԓыгэн ымыԓьо ӄыпиригынэт, энмэн-ым ытръэч гаԓягты ӄоранмыёԓӄыԓтэ.
Миӈкыри-ым нитынэт ӈэвысӄэтти, ытръэч гаԓгэкоргавԓенат.
Ԓыгэнэвыр ръайватыӈогъат.
Аʼачека-ым ӈэԓвыԓ йыннэн.
Пэтԓеӄэй рыпкирэннин.
Яԓгытгъат.
Ынпыначгырак пыкиргъэт, ынкы ԓюӈкыԓгытвэтэ нымготваӄэнат.
Рэсӄиквъэт.
Амкоргава ытԓыгын ынкъам ытԓя гатэргатԓенат.
Ымыԓьо нанвэтгаватынат.
А’ачек-ым ӄаанматыԓьатгъэ, ӈэвысӄэтти-ым инэвэнӈэтыԓьэтгъэт.
Ынӄо нивынэт:
Аʼм вынэ ратан, энмэч ӄыԓеркынитык.
Аʼачекэн ытԓыграк мачыяа кыԓгытвэтгъэт ынкъам ынкы тараӈгъат, наӄам ӈэԓвыԓ ярак ӄача нытэӈуԓвэвэвииӄин.
Ԓюур аʼачекэн ытԓя ярайпы ӈытогъэ.
Яраӈы ынкъам ӈэԓвыԓ ԓьунин.
Ԓыгэн эвыр кытгынтырасӄэквъэ.
Ы’вэӄучитэ пынԓёнэн:
Ԓымӈъэм ӈот ръэгъи?
Пэԓӄинъытвигъи?
Ӄоԓ татԓыӈыткогъэ:
Аныӄун ӈан ӈаанӄэн яраӈы ынкъам микыргин ӈэԓвыԓ?
Кытгынтынтогъат.
Ӈэвъэн иквъи:
Кита аны мыныԓӄыт, эпԓеэн микынти?
Найъогъан яраӈы.
Ымыӈ аʼачекэн йъэԓгытомгыт гэԓӄытԓинэт.
Коԓё ынръам йъэԓгытомгыт гэӈэвысӄэтвэннэтԓинэт!
Нивӄинэт ыргичгу:
Миӈкыри мынынтыгъэн?
Ыныгмич ӈавтыӈгъэ?
Ынӄо нэмэ рагтыгъат йъэԓгытомгыт.
Эргатык-ым кыевинэӈу нэмэ ӄытгъэт, еп ынпыначгыӄагтэ ныйыԓӄэтӄинэт.
Эвын-ым нэмыӄэй гэгъевԓинэт ӈыроргарэ.
Аʼачека йъэԓгытомгыт ивнинэт:
Еттык!
Ԓыгэн вынэ кыԓԓытык!
Эʼптэ рэԓку ӄыӄамэтватык!
Нататԓынын:
Кэтэм ынраӄ мытӄамэтвапԓыткомык!
Энмэч эвын мури гыныкытԓыгэ гыныкы нэнӈивымык!
Аʼачека пынԓёнэнат:
Ынраӄ-ым рэӄу эʼйнэвийгуг инэнтыгъи?
Нататԓынын:
Энмэн-ым ӈоонко, миӈкы ваԓьын иԓгъыттъын авэԓёӄаткыԓьэн - йытыркын!
Аʼачек тэнмавымгогъэ акватынво.
Ӈэвъэнэ нивын:
Вынэ эʼтки ынӈэ эквэткэ!
Ынӄэн наранмыгыт авэԓёкаткэыʼттъа!
Моргынан ынӄэн ԓыги ваԓьын!
Татԓыгнэнат ӈэвъэнти:
Кыргам-ым йытийгот рыннин миӈкэкин авэԓёӄаткэыʼттъын.
Ӈэвъэнти нэмэ:
Ӄун ӄываԓёмыркын ынӄэн ӄырымэн ыʼттъын - авэԓёӄаткыԓьэн омӄайӈын!
Авынръотавэты эквэтгъи.
Ԓыгэн ытръэч амчаатӄай имтинин.
Ԓюур ԓьунин ынпыначгыԓгыӄай, яраӄайык райвачыӈ ныгатгаткоӄэн.
Ынпыначгыӄая пынԓёнэн пыкитԓьэн:
Ок-кой!
Гынтаквыргэгыт!
Миӈкэкыԓьигыт?
Ӄоԓ очыткогъэ.
Вынэ вай гым гымыкытԓыгэ гинэнӈивыԓин: миӈкэкин авэԓёӄаткыԓьэн иԓгыыʼттъын йытийгот рыннин.
Ынпыначгыӄай иквъи:
Ако-о!
Итык тычичевын авэԓёӄаткыԓьэн иԓгъыттъын.
Ынӄэн митъэԓыги яраӄай нэмэ рэԓьуӈын - этъым аны гымыгъярамэԓ рэмэйӈэгъэ.
Ынкы вотытваркыт умӄы ынкъам кэйӈын.
Ԓыгэн ыныкит рэԓьуӈынэт - умӄы чаата ӄыкынъугын ынкъам ӄыгынтэкви!
Эквэтгъи.
Ԓыгэн апԓёратвака яраӄай ԓьунин, тыԓянво ԓыгиин.
Эвын ынӄэн ӈаԓгыԓ тытԓык ныквотытваӄэнат умӄы ынкъам кэйӈын.
Эвын-ым ынӄэн ӄэгԓынангэт авэԓёӄаткыԓьэн эԓгомӄайӈын.
Чаатынвэрэвма умӄы инэԓыпъэтгъи!
Эʼквырга-ым ԓюнръиԓетэ итгъи.
Ԓыгэгагчыръогъэ тэмъэмиӈгъи, гырнин тэнпэгычьиннунин.
Аны ярагты ганкытгынтавԓен умӄы, наӄам ванэван нъаратгъан иԓгыпэ.
Ынпыначгыӄайгыпы рытакаӈаннэн - энанэнъайвыткоԓьэпы.
Ынӄо нэмэ ярагты рэквэтэвнин умӄы.
Ярак пыкирык, умӄы гэпирӄыԓин.
Ивнинэт йъэԓгытомгыт ынкъам ытԓыгын:
Ынӄэн этъым тургин иԓгъыттъын авэԓёӄаткыԓьэн тырэтын!
Ԓыгэн ытръэч ымыԓьо ныԓявтытэвԓяӄэнат, ванэван рэӄын нивынэт.
Аʼачек ӈавъанрагты эквэтгъи.
Ӈэвъэнэ пыкитԓьэн намӈыԓёгъан:
Аʼмын рай эʼми?
Энмэч гэнԓьэтэтԓин!
Наӄам миӈкыри авэтгавкыԓьэнат ынкъам тыпэԓянат!
Ынӄо йыԓӄэтгъэт.
Кыевкы, нэмэ йъэԓгытомгыт пынԓёнэнат, етыԓьыт:
Нэмъэм раӄымӈыԓяттык?
Нататԓынын:
Нэмэ гыныкытԓыгэ нэнӈивымык.
Энмэн ынраӄ йытыркын увъэԓьэттъын.
Ытръэч ӈэвъэнти ивнинэт:
Гэԓгиӈыръыкэвԓин нэмэ тырагтыӈын!
Авынръотавма эквэтгъи.
Тыԓяма аʼачек нычемгъотваӄэн, нивӄин:
Коԓё аʼмын ԓыгирэӄувъыттъын йытийгот рыннин?
Ынанкэн-ым тыԓечичевэ:
Уʼриӈан кэйӈын ныквотытваӄэн - эмэмгивы-ым ынӄэн!
Ԓыгэн ынкэгйит вэтгынԓягъэ.
Нэмэ пыкэтчыӄэвма кэйӈын инэԓыпъэтгъи.
Ԓыгэн пэнинэмиԓ умӄэмиԓ рыннин, ынӄо рырагтаннэн.
Ярак-ым пыкирык, йъэԓгытомгыт ынкъам ытԓыгын ивнинэт:
Вынэ рай ӄынтотык!
Рэтийгут рытъё тырэтын!
Ӄутти ԓыгэнэвыр кытгынтынтогъат.
Эвын-ым ярак айвачыӈ, кайӈыйӈын нытэԓгэтыԓьэтӄин.
Нэмэ ԓыгэн ытръэч ныԓявтытэвԓяӄэнат эмӈирэсӄивэ.
Ӄынвэр аманвэтгаваткэта нэмэ аʼачек рагтыгъэ.
Нэмэ ӈэвъэнэ намӈыԓёгъан:
Ынӈатаԓ-ым игыт уйӈэ вагъэ?
Татԓыгнэнат:
Нэмэ тырэтын.
Кыевкы нэмэ йъэԓгытомгыт ӄытгъэт.
Нэмэ пынԓёнэнат:
Ынӈатаԓ-ым игыр этъым ытръэсӄэв ръэнут йытийгот рыннин?
Ынраӄ-ым,- нататԓынын,- йыԓгыӈэвмиргын йытийгот рыннин.
Аʼачек нэмэ эквэтгъи.
Игыр-ым ԓыгэн амгэвэгты ынпыначгыӄайгыпы тасӄэквъэ.
Пыкиргъи.
Панэна ынпыначгыӄай ныгатгаткоӄэн.
Орвыкэн пагтыԓгыԓӄыԓтэ нэнагатгаткоӄэнат.
Ынпыначгыӄая пынԓёнэн:
О-ок, аʼм етти!
Вэчьым ӄэйӈун раӄэты нэнӈивыгыт?
Ӄун ии.
Ӄынвэр эʼтки тэвыпатыӈогъак гым гыныкы!
Энмэн вай миӈкэкин йыԓгыӈэвмиргын йытийгот рыннин гымыкытԓыгэ!
Ынпыначгыӄая ивнин:
Ӈоонко эйгысӄык рымагты варкын энмэн кэԓьэнпыӈэвӄэй: этъопэԓ ынӄэн ыʼԓгыӈэвмиргу рэԓгыгнин.
Аʼачек эквэтгъи.
Ӄынвэрэвыр-ым яраӈы ԓьунин, ынӄэн ԓыгэн йъонэн айыԓгытагнык.
Пыкирык кэԓьэнпыӈэвӄэйык ярак, аʼачека ытръэч ынин эмԓьуԓӄыԓ тытԓык ръээʼкуткувнин: наӄам ԓыгэн вусӄымчыку чоттагнычыкон.
Восӄымчыкогты нываӈэйпыӄэн аʼачек:
Эпэӄэй!
Эпэӄэй!
Ытԓён вай рээн тыгтыгыт!
Татԓыгнэн:
Ев-ев!
Ынанъаёк тынторкын!
Ԓыгэн ынкы ӄъатчаркын!
Кэԓьэнпыӈэвӄэй, ӈытосӄэвыԓьын, ӈиԓгыӄэе почьайпы и’ԓгэннин.
Нэмэ ярагты авынъаратыԓьатэты рыкытгынтыԓьавнэн.
Кэԓьэнпыӈэвӄэй ӄынвэр ԓыгипэӈъивэтгъи.
Ванэван аʼачек нываԓёмгъан, вэнԓыги нэнанкытгынтавӄэн.
Ӄынвэр кэԓьэнпыӈэв анӈэнайпыгъэ:
Ээт-ым оʼратԓывъёӄай авнаваԓёмка ваӈӈогъэ!
Ԓыгэн йъэԓгытомгырагты рытакаӈаннэн.
Ярак ԓыгэпкэрыӈоӄаатык кэԓьэнпыӈэвэ ӈиԓгын чывинин.
Йъэԓгытомгыт ивнинэт аʼачека:
Ынӄэн-ым тургин рэтийгут рытъё тырэтын!
Кытԓыги ытԓыгэ ванэван йытийгот нынтынинэт, ытръэч эмэӄинэ йъэԓгытомга нытэмъюӈйивыӄин.
Ӄэԓюӄ-ым аʼачека ынӄэн чичевкы ԓыгэнэвыр ытԓыгын ынкъам ытԓя рырагтаннэнат, тытыԓ-ым наномавын.
Ынӄо кэԓьэнпыӈэвӄэй энанӈэватыԓьатыԓьэты йъэԓгытомгэты ӄытгъи.
Ԓыгэн ымыԓьо тытԓепы йиԓычерунинэт.
Гэӄэюԓтэтԓин кэԓьэнпыӈэвӄэй, тытԓынъомравыԓьэты ынраӄ ӄытгъи.
Тытԓынвантатык ныԓвавӄэн, нываӈэйпыӄэн:
Аны ӄынвэнтэтгыткы тытыԓ!
Наӄам вай вусӄымчыку, ныкитэ.
Ӄынвэр ӄутынэ ӈэвысӄэтэ тытыԓ рывэнтэтысӄивнин, ытръэч вэвтываԓяӄай гэнрыԓин.
Ынӄо тытыԓ рывэнтынин ӈэвысӄэтэ.
Эчги кэԓьэнпыӈэвэ ԓевыт тытԓык ръыԓинин, ӈэвысӄэтэ вэвтываԓята ԓявтэпы гатгамнэн, ԓевтычвинин.
Ытръэч.
Ӄутти ӄԓявыԓтэ ӈирэргэри гэӈэвыԓпууръыткуԓинэт.
Ӄоԓ ӈэвысӄэт ныԓгитэӈычьэтӄин, наӄам ӄоԓ-ым ныԓгитэвиминӈыӄин.
Ԓыгитэвиминӈыԓьын ӈэвыскэт ӄынвэр кымъэтгъи: ԓыгэн вуԓӄытвик нотагты эквэтгъи.
Уйӈэ атыԓянвыка аӈӄачормык, ынкы пунӈиттэтгъи, ԓыгэн эвыр вакъогъэ аӈӄачормык.
Нычемгъотваӄэн:
Аʼмын вай этаны ӄитувъитэ итык, трэтэвиминӈыгъэ!
Ӄынвэр ӄонайгыргыкэн ӈиԓгын тыгинрынин эмриԓгымӈэ.
Эвыр ныкэвычьэвӄин - тэԓет нинэтриԓӄин.
Амынан нывэтгавчетӄэн:
Чамъам эвын триԓгыпгъэ, опопы ԓыгэн аӈӄак мэԓкыгъэк!
Ԓыгэмъагэԓытъоԓӄайыткынык нъэԓгъи, ԓыгэнэвыр мыргопэрэгъэ.
Мыргота ӄамэтвагъэ, ынӄоры-ым ынкы йыԓӄэтгъи.
Гэԓытъоԓыткынык.
Рэтыԓямгогъэ.
Яраӈы рэтыӈ ԓьунин, ԓыгэн эвыр рэсӄиквъи ярачыкогты, энмэн рачыкон ытръэчтэгын агтамкыԓьэн.
Ымыӈ ниԓыӈэӈэтӄин вакъок, ӄытԓыги ынӄэн мэмыԓрАмӄын.
Намӈыԓёгъан мэмыԓя:
Мэӈӄокэнайгыт, ӈэвысӄэтигыт?
Татԓыгнэнат:
Чекыяакэнайгым.
Миӈкыри ныԓейгыт?
Эченур ԓыгэн нынымгичийгым.
Вайыӈкы чымче ӄоԓ нымным варкын.
Ӈэвысӄэт эквэтгъи.
Ԓыгэн пэтԓе ӄоԓ яраӈы ԓьунин.
Гынмыԓкинэк мачыгтамыӈ ваԓьын.
Ӄытԓыги ынкы унъэԓти нынымытваӄэнат.
Унъэԓе намӈыԓёгъан:
Миӈкэкинэйгыт, тэӈвытку мытԓьугыт?
Эʼтки аʼмын чекыяакэнайгым.
Ынӄо пынԓёнэнат:
Миӈкы ӈот ԓымӈэ гэнымԓин?
Аʼм вайыӈкы чымчеӄэй варкын ӄоԓ нымным.
Эквэтгъи.
Ԓыгэнэвыр пэтԓеӄэй нымным ԓьунин ынкъам ӈэнри ӄытгъи.
Ӄытԓыги ынкы нынымытваӄэнат рыркат.
Гынмыԓкинэрык гытамыӈ ваԓьын рачыкон.
Энмэн рэтыӈ ынкы йыԓӄэтгъи.
Ынӄо кыевкы - еп-ым рэтыӈ - гэнутэӄитпэвԓин.
Намӈыԓёгъан рырката:
Миӈкэкинэйгыт?
Чекыяакэнайгым.
Эʼквыргъам итык тынутэԓкыԓык.
- ынӄо пынԓёнэнат рыркат, - Уйӈэ ӈутку ԓым этъым энымкэ?
Ӄэйвэ чымче ӄоԓ варкын нымным.
Нэмэ эквэтгъи.
Ԓьунин нымэйыӈӄин ярайӈын.
Ӈэнри ӄытгъи.
Эвын-ым ынкы нынымытваӄэнат ръэвыт.
Ыргин рачыкон ытръэчтэгын ныгтамӄэн.
Ръэвыт пынԓёнэнат:
Этъым уйӈэ ԓым ӈотэнӄач энымкэ?
Уйӈэ ԓымӈэ!
Ытръэч вай ӄоԓ йъиԓгын ининик, ӄутти мууԓьыт рагаԓяныт.
Эмчимгъутэ нивӄин ӈэвысӄэт:
Опопы мачынан ӈутку мытваркын.
Вэԓер вай ныгтамӄэнат.
Эпԓеэн чама уʼрэмиӈкыри рагаԓяныт мууԓьыт.
Ынӈин чимгъупԓыткук ръэвыт ивнинэт:
Вэтыӄун эвыр мууԓьыт рагаԓяӈӈоӈыт,- ӄиниквытык, юрэӄ гэмо трэԓгыӈынэт.
Ръэвэ нататԓыӈын:
Ытръэч-ым рэйивиӄэты мооԓьэты.
А’м вынэ мачынан!
Нэмэ ръэвэ нивын:
Итык-ым ӄырым ыʼнынтымӈэквыт, ыргынан кывнотакэн ымыԓьо ԓыги ныԓгыӄин.
Гэмо ԓыгиин ӈэвысӄэтэ, ԓыгэн вай маԓергатӄайык ръэвэ нивын:
Ытԓён вай мууԓьыт гаԓяркыт!
Эӄыԓпэ ӄытуквэчурмэтчыӄикви!
Ынӄо ӄъатчаркын!
Ынанъаё нэрэԓьугыт!
Ӈэвысӄэт токвагты эквэтгъи.
Ынкы нывакъотваӄэн.
Авынвакъотвама, выргыргын ваԓёмнэн.
Чемгъотваӈӈогъэ.
Этыӄун эвнэтԓепыткукэ?
Ԓымӈэвыт мытԓепыткуркын?
Аʼмын этъоныкит ԓыԓепыткук, уйӈэ тратвагъа, ԓыгэн мъэмпытваркын.
Выргыргэ рыпэт виԓют нъэйӈэӄинэт!
Коԓё чама ӄуԓиӄуԓ выргыргык рээн!
Нэмэ нычемгъотваӄэн.
Коԓё аʼмын нарапэԓягым мууԓьэ!
Эʼквыргъам мэчынкы вэнԓыги трайъонынат.
Ӄынвэр ымы вакъоян вэвватыӈогъэ - эԓёԓьатыӈогъэ!
Энмэч эвын ымы выентоԓьыт ваԓёмыӈӈонэнат!
Вачаӄ-ым ванэван нытԓепыткун!
Ӄынвэр ивыԓьыт ваԓёмнэнат:
Ӄыгитэ вай ӈотӄэн ръэнут?
Ӈэвысӄэт-ым кычьымэквъи, ыныкит ынӄэн ивыԓьыт ваԓёмнэнат.
Мууԓьэ катамтыԓянво нэԓгын.
Энмэч-ым ӄооԓга нэнйиткугъэн.
Намӈыԓёгъан:
Ръэнутэйгыт, ӄэйвэ оʼравэтԓьайгыт?
Иаʼм нъэмпытвайгыт?
Очнэнат:
Вынэ вай гым.
Каарачыкойпы ынпыӈэвӄэй пынԓёгъэ:
Ытԓён ръэнут ԓьуткы?
Нататԓынын:
Вынэ вай этаны таӈвъарэн!
Ынпыӈэвӄэе ивнинэт:
Вынэ ӄийӈэгыткы - нынутэԓкыԓчыӄувын!
Нэйӈэгъэн каарачыко омъянвык, ынпыӈэвӄэйык рээн.
Ӈэвысӄэтэ рэвивыԓьыт гэмо ԓыгиинэт.
Наӄам ымыӈ кааран ярак тытԓык гэнъыԓиԓин, ынӄорыӈ-ым ёрочыкогты рыԓыйгот нэнтыгъэн.
Чеӈэт-ым нанъотавын ԓыԓепыткуԓьын.
Нэԓгитэгнинъэйвыгъэн.
Яраԓьыт энмэн чымчеӄэй варкыт.
Ынӄоры-ым нивын:
Аʼтав ӄыԓеркын.
Ӈэвысӄэт ӈытогъэ.
Вытку ӈаргын ԓыԓепыткугъи - эвын тэӈуйӈэ аярака.
Пэнинэк гэԓытъоԓыткынык нытваӄэн.
Эʼквыргъам гэԓгэӈэӈытвиԓин.
Ытръэч.
Тэԓенъеп ганымытваԓенат ытԓыгын ынкъам ӈээкык.
Ытԓыгэ ӈээкык ӄонпыӈ нэнанъотавӄэн ӄыԓикэтык.
Наӄам нымнымкин аʼачека ыʼԓгу ныԓгыӄин.
Рыпэт-ым ытԓыгын ванэван миӈкыри ныԓӄытын - ӈээкык гынрыру эмыԓгык.
Нымнымыт выԓгыӄаанматыӈогъат.
Ӈээккэтэ ивнин ытԓыгын:
Эʼптэ ӄаанматыԓьэты ӄыԓӄытги!
Ынкъам юрэӄ нэԓгэ нъыӄэвигъэн.
Эченур-ым тэӈынӈэ нымнымык арынгыпчетка!
Ытԓыгын ваԓёмгъэ.
Эквэтгъи ӄаанматыԓьэты.
Эвын пыкиргъи ныӄаанматӄэнат.
Каанматыпԓыткок, ынанъыттъыёԓ яатраԓьыт увипԓыткугъэт.
Ымыԓьо нъэйӈэвынэт ӄамэтванво.
Таӈымыԓьо ӄамэтвасӄэквъат.
Ӈээккин ытԓыгын энмэч-ым гарынгыпатԓен.
Ынӄо ԓыгэн эвыр нэмэ эʼйӈэвыткугъэт ӄамэтванво - ынраӄ ымыԓьо ӈэнри ӄытгъэт.
Ынкы пытӄыԓымӈэ ӈээккин ытԓыгын ԓыгэрынгыпатыԓьатгъэ.
Энмэч эвын вак ԓывавыӈогъэ - ныгтакавкэтӄэн рынгыпа!
Наӄам ԓыги нинэԓгыӄин ӈээккин ръотавыткогыргын рынгыпчетык.
Ӄынвэр ивнинэт авынраԓьыт:
Китаӄун пԓекыт гымнинэт ӄинэйыԓгытык - тырагтыркын.
Авынръотавтагнык вэнԓыги пԓягтыгъэ ынкъам эквэтгъи.
Ярак пыкирык, ӈээкык аʼйӈаԓьатыӈонэн:
Ынӈатаԓ-ым рэӄъум гынан гэнанъотавэгыт нымнымык рынгыпчетыԓьэгым?
Нэкэмӄун эмрэнъегтэԓенӈэ!
Чит гичивэтыԓьигым инэтэӈынпэԓӄынтэквъи!
Ӈээккэтэ татԓыгнэн:
Ынӄэн ытԓён ӄытԓыги гыт ныԓгинывысӄигыт?
Гым ынӈин нытавэмэнӈыяайгым ӄԓявыԓеты тэгъеӈкы, кэтэм гыныгмиԓ рынгыпакавкэткэнамэԓ!
Ытԓыгэ ытръэч ивнин:
Оок!
Опопы ӄъаԓекатычгатгэ!
Ытръэч.
Тэԓенъеп ӈирэӄ аʼачекыт ыннэнӈэвысӄэтык ныӈэвынъюӄинэт.
Наӄам матаԓьыԓӄыԓя ымыԓьо ейвэчу нинэԓгыӄинэт.
Наӄам тэӈыннэн ӈээкык нынъётваӄэн.
Матаԓьыԓкыԓен нымкыӄин ӈэԓвыԓ.
Ӄынвэр ивнинэт ӈэвынъюԓьыт:
Опопы ӈэԓвыԓ ӄычвигыткы ынкъам амъянра вайыӈӄэнат ԓывэгыргыт ӄыяагыткы!
Ԓыгэн ынӈэ эгытъэткэ ӄытваркынэтык!
Ӄыӄаанматыркынэтык!
Эченур-ым ԓыгэн тэӈэтъымынԓывэткыԓьигым.
Ԓыгэн ынӈин энԓывэткэ ыʼттъымыт эмтэтванвык ӄыпэчаткоркынэткы!
Ваԓёмгъат аʼачекыт.
Ӈэԓвыԓ гынунэтэ нэчвигъэн ынӄо амъянра имтиԓӄытгъэт.
Апԓёратвака матаԓьын эквэтгъи - тэнгиеӈысӄивнинэт: ипэ эʼми аʼачек пэрэёԓӄыԓ.
Гамгэмтэтванвыеквэ ытԓён нытаӄэн.
Нинэԓьуӄинэт ыннанъаачекэн эмтэтванвык гэԓгитэӈрымӈуԓинэт ыʼттъымыт.
Эвын-ым ынӄэн аʼачек ԓьунин ԓыгэӄопӄыкааԓьын, наӄам гэԓгитэӈтъымрымӈуԓъэтԓин!
Ынраӄ, ӄоԓ тыԓянво ԓыӈысӄивнин: нэмэ эмтэтванвыеквэ нытаӄэн.
Эмтэтванвык ыʼттъымыт нинэԓьуӄинэт - гапэчаткоԓенат.
Ӈэԓвыԓ гэԓгинэчьэвԓин.
Эпԓытъымрымӈукыԓьин, ӄааначьавыԓьын аʼачек нэпиригъэн, миӈкыри-ым энмэн ныгагԓыӄэн - амъатав эпԓытъымрымӈукыԓьин чама ынан ӈэԓвыԓ гэԓгинэчьэвԓин.
Ӄымэԓынан ытԓён ӈавтыӈгъэ.
Ытръэч.
Ёаʼнма пэнин ытԓён ԓейвыԓьын.
Ӄоԓ итгъи ӄаайпы нырагтытыԓякэн, эвын гэвуԓӄытвиԓин, наӄам нэмэ ныёаʼтӄэн.
Ампыԓмыёаʼта, ӄынвэр нывиԓгъи.
Ытръэч чаата эԓгытараӈгъэ.
Ӄыепынмын ынкъам эчгыткын тыԓеннинэт ымэты.
Ынко йыԓӄэтгъи.
Гынунныкитэ ԓюур ӄуԓиӄуԓ ваԓёмнэн.
Эвын ынӄэн ӄуԓиӄуԓ ӄытԓыги кэԓьин:
Эʼми тытыԓ?
Эʼми тытыԓ?
Татԓыгнэн:
Аʼм авнатытԓярэрка ӄытваркын!
Энмэч ӄыгаргывъэчгатгэ!
Игынэмэ гымыгтумгык нэнанвэчвавыткойгыт!
Ӄэгԓынангэт-ым кэԓы гэргывъигъи.
Ытръэч.
ЫТԒЫГЫН, ТЭГИНӇЭТЫԒЬЫН ӇЭЭККЭК Ӄынвэр ытԓыгын эмчимгъутэ гарамаԓытванӈыԓен.
Эʼквырга-ым имымиӈкыри рамаԓытванӈык гэтэвмэтэвԓин.
Ӄэйвэ имыръэнут яракэн энатвато нинэԓгыӄин аӈӄагты.
Ӄэйвэ эмринъэтэнӈэ ӄаат, ыʼттъыӄэгти нэнатвыӄэнат - ԓыгэн мэԓпэнин - ванэван нымэԓетын.
Тэԓенъеп ганымытваԓенат мынгыткэн ӈирэӄ пароԓ ройыръыт.
Мынгыткэн йичьэмрэт, ыннэн чакыгэт ынкъам ытԓыгын.
Наӄам-ым ыргин ытԓя тэԓенъеп гэвъиԓин.
Ытри-ым аӈӄачормык нытваӄэнат.
Ӄонпыӈ нъытвыԓьэтӄинэт, ныпэчгарэрӄэнат.
Ытръэч амынан чакыгэт ярак ныпэԓятӄэн.
Ыргин ԓыгъытвъэт - рэпаԓгэн, таӈамтэвыԓъата нитӄинэт, ынкъам этъопэԓ тыԓенэӈэтэ.
Ӄоԓ итгъи ы’твыԓьатынвык ԓыгэмайӈаӈӄагтийгыръочгатгъэ.
Ы’твыԓьыт чекгынонэты ганԓыпԓятԓенат.
Коԓё нымэйӈычимгъуӄинэт, йъарат-ым ытԓыгын, рыпэт уԓвыкэ нытваӄэн ԓынвыӈӄач.
Нэмыӄэй-ым яраԓьын рыпэт аромка нытваӄэн ейвэчекэвкитэ.
Ӄынвэр ытԓыгын эмчимгъутэ гарамаԓытванӈыԓен.
Эʼквырга-ым имымиӈкыри рамаԓытванӈык гэтэвмэтэвԓин.
Ӄэйвэ имыръэнут яракэн энатвато нинэԓгыӄин аӈӄагты.
Ӄэйвэ эмринъэтэнӈэ ӄаат, ыʼттъыӄэгти нэнатвыӄэнат - ԓыгэн мэԓпэнин - ванэван нымэԓетын.
Эмуйӈэ вата маԓытватык, ӄынвэр ынин ӈээкык аӈӄагты энатвато ԓыгиин.
Наӄамԓым ԓыгичикӄивримэԓетгъи.
Аӈӄы ӄынур мытӄыттъыё нъэԓгъи.
Рытыԓянаӈаԓгавкы чама тэвыԓьата амноӈэты гэԓеԓинэт.
Вэԓер ӈан ыʼтвъэт гэԓгивыръунтэтԓин эмитӄыевэ.
Тыԓек наяанат ӈыроӄ ыʼԓёӈэттэ эвыр ныкиритти.
Катамырык раӈӄач ӈыпэгъэт.
Ԓыгэнэвыр ыʼтвъэт нэйпэгъэн, ӄэйвэ рыпэт ныткоочгыткоӄэнат гыткатъымӄопӄа.
Чакыгэт аӈӄачормэты гакытгынтакватԓен ӈыпаԓьэты.
Ынанынпычьа йичьэмиттумгэ ивнин:
Эʼтки мытгытъэтыркын, опопы эӄыԓпэ ӄувисӄикви!
Чакыгэт эӄыԓпэ ярагты кытгынтатгъэ, гагчывэнпыгъэ - пэтԓеӄэй эръэт ититгъэт.
Ы’твыԓьыт, ыʼтвыномавыпԓыткок, рагтыгъат.
Пыкиринэӈу ӄамэтвагъат, ымыӈ еп апчегтывака.
Камэтвама-ым ытԓыгэ ӈээкык ивнин:
Этъоӄааӄын-ым вай мытраӈӄатаароӈгъа.
Энмэч-ым опопы игыр ӄымгогэ рэԓӄыпатык ынкъам чама ӄывытрэԓӄатгэ.
Ӈээкык гагчыръогъэ: янор вытрэԓӄатгъэ, ынӄо яачыӈ рэԓӄыпатгъэ.
Йичьэмиттумгыт, эмичичивэ, пэтԓеӄэй ӄэмипԓыткунэӈу рэԓку гэйыԓӄэтԓинэт.
Ӈээккэтэ ытԓыгын пынԓёнэн:
Наӄам-ым гыт эʼквырга эйыԓӄыкэ варкын?
Ытԓыгэ татԓыгнэн:
Опопы мыныпԓыткумык ынӈин ӈирэмури, аӈӄатаароӈкы - эʼптэ ынкъам йыԓӄыԓьигым.
Энмэч-ым мытив чеӈэт аӈӄатаароӈыԓьыморэ ӄывыԓгыӄаӈокэргыпгэ, чама ӄытэӈкыттэԓетги.
Ӈээкык ваԓёмгъэ.
Выԓгыӄаӈокэргыпгъэ ынкъам кыттэԓетгъи.
Ытԓыгэ нэмэ ивнин:
Ынӈин амморгынан мынаӈӄатаарогмык.
Гынан риԓӄыт ӄынрыгынэт, гымнан ынан ыʼттъыӄэй трэнрывинрыӈын.
Эквэтгъэт аӈӄачормэты.
Янот ыʼттъыӄэй нанмыгъан.
Ытԓыгэ ивнин ӈээкык:
Гыт мыраӈӄач ӄытвагэ инэнинтыткук, ынанкэн ӈавэтынвэгыт, эченур ӄыӄончечгыргынтогэ ӈачгыӈӄач ынкъам ӈачга ӄончечгырга ӄинэнинтыткуркын.
Кэтэм туринэнинтэтыԓьын тынпынэн ваԓята ԓеӈԓеӈгыпы - ԓыгэн эвыр тымнэн ӈээкык.
Ынкавай-ым ыʼттъыӄэй ачгыта рапаӄатԓытковнэн оʼраӈӄаӈӄачагты.
Рагтакватгъэ, кымиӈык ӄача йыԓӄэтгъи.
Коԓё ӄоймарочыӈкы нэмыӄэй ӄутти нымнымыт аӈӄачормык нытваӄэнат, чавчыват.
Ынӈиннымкин янръаԓявыԓ нэӈэӈытвичычеӄин, еп аʼачек.
Ԓыӈыр итык ынӄэн пэнин эʼӄу ԓынъё.
Пэнин ытԓён аӈӄачормэпы мыргогэчеткоԓьын.
Ӄынвэр пэпэӄыԓгыянракаԓьата нивын:
Коԓё аʼтаквынан гыт эӈэвкэ варкын!
Ӈоонко ӄоймарочыӈкы ӄоԓ ӈэвысӄэт йыԓӄэтыркын, вэԓерӈан выԓгыӄаӈокэтԓьан чама уʼмкыттэԓԓьэн.
Энмэч эӄыԓпэ ӄыйъогын!
Митъэԓыги гатынвыԓен - ԓыгэн атынвэты ваԓы ӄынъыԓигын, ыʼттъыӄаанматкэнамэԓ ӄыворвыӄатвыгын.
Таӈамкытгынта ӄоймакаврагъэ аʼачек, ԓыгипэтԓе гитԓин.
Эвын ынӄэн аӈӄачормык ԓьунин ӈэвысӄэт: ыʼттъык ачгыта ӄончечгырга напаӄатԓытваӄэн.
Ԓыгэнэвыр ваԓы ръыԓинин атынвэты.
Авынворвыӄатвыма ӈэвысӄэт ԓевтэвивэтгъи ынкъам тэнӈэквъи.
Ытръэч ӈэвысӄэтэ вэтгаво ԓыгиин:
Вынэ вай эʼми гымнин ытԓыгын?
Аԓымы аӈӄатаароӈыԓьыморэ, гэмо тыԓгыгъэн, миӈкыри эквэтгъи?
Аʼачека татԓыгнэн:
Маԓынан гыт аӈӄатаароӈэчго ганмэгыт, гымнан ынӄэн игыр рэювэ тынтыгыт!
Энмэч эӄыԓпэ морыкы мыныԓӄынмык, ӄынвэр гынин яраԓьыт рэгъевӈыт.
Ԓёнтатԓыӈа рыннин ӈэвысӄэтэ.
Эквэтгъэт.
Тыԓяма аʼачека нинивӄин:
Опопыӈ гымнан гыт мыԓгыгыт.
Амкоргава рыегтэԓетык ӈэвысӄэт вэтгыры вагъэ.
Ярак пыкиргъэт - эвын турӈэвыԓьын аʼачек.
Выԓгыӄаанматыӈогъат ынӄэнат чавчыват.
Ӈэвысӄэтэ ивнинэт:
Эʼптэ гымнинэт яраԓьыт ӄъэйӈэквыткы.
Эченут вэтыӄун эʼптэ гымнин ытԓыгын ныетын!
Рымӈыԓявысӄэвнэнат инэнэювыԓьэ аʼачека.
Пыкирыԓьын нивын:
Етти!
Ии.
Вэԓерӈан ӈавэтын мургин ӄэйӈун миӈкыри чейвыткугъи ынкъам аӄамэтвака!
Итык-ым йичьэмиттумгэ нывинвыгитгыӄин чакыгэт еп айвэ, ытръэч-ым авъеткынка нытваӄэнат.
Аʼачека ивнинэт:
Ԓыгэн-ым вай мури мытвыԓгыӄаанматыркын, ивийгут нэнтытык!
Ымыԓьо яаԓятгъат.
Пыкиргъэт, эвын ӈэԓвыԓ ганрыԓгаԓятԓен.
Ӄынвэрэвыр ӈэвысӄэтԓыку ытԓыгэ ӈээкык тымъё ԓьунин ынкавач-ым мэԓьыръэԓьукэ нинэнтыӄин, чама гэгэргычьусӄычевԓин.
Чакэтта-ым ынанынпычьын йичьэмиттумгын ивнин:
Гым вай ӄытԓыги ытԓыгэ гэнанмыԓен!
Аӈӄатаароӈэчго гинэԓгыԓин!
Ӄэтэв ӈан торыкы пынԓятыԓьа гинэнэювԓин!
Ивкэ эʼптэ ытԓыгын миӈкыри мынтыркын!
Ынээԓьэ ивнин:
Эчги рэмкын раймакыгнатватгъа чама рагыткарымӈопԓыткоӈыт ынпыначгыт - ԓыгэнэвыр рымӈопԓыткоо гынан чинит ӄыӄымԓятаԓяркынат ынкъам ӄынӄымԓёвыркынат.
Эченур ытԓыгэты йыԓьёԓӄыԓтэ ӄымыԓтэ ԓыгирвытэтивэтытъуԓе ӄэнатыёгынат ынкъам ӄыйыԓгынэт.
Ӄэгԓынангэт ынӈин рыннин.
Пиԓгэюпгъи ытԓыгын, апԓёратвака въигъи.
Ымыԓьо йичьэмиттумгыт ынӈэннымгыпы ӈавтыӈгъат.
Ытръэч.
Тэԓенъеп ганымытваԓенат ыннанраԓьыт ытръэч ӈэвъэн ынкъам уʼвэӄуч.
Ытри аӈӄачормык нытваӄэнат.
Уʼвэкуч-ым ныԓгиныгынникуӄин.
Амӄынэргатык маԓьатав мэмыԓ нэнанмыткоӄэн.
Ӄынвэр ӈэвъэн гэԓгиӄытчирэԓин амӄынэргатык инэвэнӈэтыԓьэтык.
Еп ӄутти энвэнӈыпԓыткукэ - эвын чымӄык нинэрэтӄинэт.
Ԓыгэн кытвыԓ ярак нинэныпкирэтӄинэт мэмыԓтэ - нэмэ нэквэтӄин мэмыԓӈыттынвэты.
Ӈэвъэн, эмӄытчирэтэ мэмыԓенаванӈатык, ӄынвэр чемгъотваӈӈогъэ.
Нивӄин:
Коԓё аʼм ӄэгԓыӄун миӈкыри мынтыгъэн уʼвэкуч?
Вэчьым аны ынанэтъопэԓ тъынытԓяпыԓмавын - тэӈэгынрыркэ нъынъэԓгъэн?
Ӄоԓ мэмыԓ, энвэнӈыкыԓьин, ԓыгэӄыԓпэ ԓыԓянтонэн ынкъам гынонрок айкоԓяк эвычаӈ ԓыԓет уԓювнинэт.
У’вэӄуч пыкиргъи, нэмэ гамэмыԓёԓьатԓен, еп нымкыӄин ярак анванӈыкэмэмыԓ нытваӄэн: ӄытԓыги-ым тэӈытръэч мэмыԓётагын яанэн.
Эргатык тэӈвытку ԓюнчейвыткутэ итгъи.
Ӈэвъэн ивнин:
Ынраӄ иаʼм ӈот ԓыԓет гымнинэт экэвкииркыт?
Энмэч эвын аʼӄачайвытко тытваркын.
Эривэн-ым ӈэвъэнэ ивнин:
Ӄэйвъэм пэнин гынникгиԓиԓьигыт, виин ӄыпанъэвӈыточьатыркын.
Ӈирэче кивык, уʼвэӄучитэ ивнин ӈэвъэн:
Ынраӄ энмэч тытԓяпыԓмавык!
Ымыӈ вай гыт ытръэч ԓыгэпыԓмийӈачыко ӄынур ԓыгикиткит тыԓьуркынигыт!
Ӈэвъэн-ым нывэнвыкоргавӄэн.
Эмчимгъутэ нивӄин.
Рэӄуԓымӈэ тынытԓяпыԓмаватын.
Ӄымэԓ вай тымэмыԓенаванӈатыпԓыткогъак.
Энмэч уʼвэӄуч антока нъэԓгъи, миӈкыри-ым тэӈэгынрыркэ гэнъэԓԓин.
Ӄоԓ йъиԓгын тэԓпык, ынраӄ-ым тэӈуйӈэ этэкичгыкэ гэнъэԓԓинэт.
Ӈэвъэн-ым ӄонпыӈ ытръэч ныпипиӄыԓгыгиԓикин.
Итык-ым ԓыгэн нагновӄэн пипиӄыԓгэ.
Нувиӄин ӈэвъэн тэӈэмпипиӄыԓгытъуԓе, амынӄэната нытэйӈэтӄинэт.
Ӈэвъэн-ым тэӈэйгуԓеткыԓьин миԓгэрыткук.
Ӄоԓ итгъи ӈэвъэн нытԓепыткуӄин тытԓыкагыргэпы.
Ԓюур ԓьунин ӄааԓвыԓё.
Уʼвэӄуч ивнин:
Наӄамԓым вайыӈӄэн ыԓвэӄэй чымчайпы ԓейвыркын!
Ԓыгэкоргаквъэ уʼвэӄуч.
Ӈэвъэн ивнин:
Кита аʼтав тытԓыкагыргэты ӄинэнрывинрыги ынкъам ынкэгйит миԓгэр ӄынуԓвыгын - мыԓӄэгнэвын.
Рырывинрынин тытԓыкагыргэты.
Ӈэвъэнэ миԓгэр руԓвэ рыннин ӄааԓвагъет.
Уʼвэӄучитэ ӄэгнэвнин - Ынраӄ-ым тэӈынпыткэвнин.
Уʼвэӄучитэ ивнин:
Ыʼмто, ӄэԓюӄ-ым ԓюӈынпыткэвэ тынтыгъэн?
Ӈэвъэнэ татԓыгнэн:
Вынэ ӈан ытръэч гыткак рыпыткэвын.
Энмэч ԓыгиръиԓеквэтгъи.
Нымэйӈыӄыԓгиԓюӄин уʼвэӄуч!
Эмӄэюԓтэ ӄун пипиӄыԓгук!
Ӈэвъэнэ ивнин:
Вынэ аʼтав ԓымӈэ мыпипиӄыԓгыгиԓигъэк.
Ӄэԓюӄ-ым мынрэӄумык!
Эквэтгъи.
Ӄытԓыги инэвэнӈэтысӄиквъи.
Чама винвэ кукэӈынрэтгъи.
Ԓыгэӄыԓпэ рывэнӈынин аймак, ынӄо увигъи.
Увипԓыткук, ынкы нутэк гаԓгэӄамэтваԓьатԓен.
Ӄэмипԓыткук, чымӄык тэкичгын ынкы уԓювнин.
Вытку ынӄо пэпэӄыԓгыӈыттыӈӈогъэ.
Ярак пыкирык, ӈэвъэнэ уʼвэӄуч ивнин:
Вынэ аʼтав мыпэпэӄыԓгыпатык нэмэ.
Уʼвэӄучитэ пынԓёнэн:
Оʼтчой эӄэԓьован гараӄоратвайгыт?
Ӈэвъэнэ татԓыгнэн:
Янот-ым инэԓьук амыԓвавкы.
Пэпэӄыԓгыпатгъэ ӈэвъэн.
Увипԓыткук, ӄамэтваӈӈогъат.
Уʼвэӄуч амынан ныӄамэтваӄэн, ӈэвъэн ыʼръэ нырэԓюуӄэтӄин.
Ӄэмипԓыткук, йыԓӄатыӈӈогъат.
Уʼвэӄучитэ пынԓёнэн:
Ӈаӄамԓым гыт мэӈӄо маԓчачаткэԓьэгыт?
Ӈэвъэн:
Мэвын ынӄэн мэӈӄо мычачаткэгъак!
Кынмаԓ эмпипиӄыԓгэ мытӄамэтваркын!
Гыт ынӄэн чинит чачаткэркын рэԓку амарычгытваԓьатык!
Ӄэԓюӄ уʼвэӄуч рэӄын нивын - авъеткынка вагъэ.
Ӈэвъэнэ ыԓваӄаанмыё тэӈэмвинвэ кунин.
Вытку ынкы нэмэ ӈэвъэн нэмыӄэй пэпэӄыԓгаръоӈӈогъэ.
Нэмэ Ӄоԓ ԓьунин ярак ӄача нытваӄэн ыԓваӄор.
Уʼвэӄуч ивнин:
Наӄамԓым нэмэ вайыӈӄэн ярак ӄача варкын ыԓвэӄэй!
Уʼвэӄучитэ ивнин:
Аʼтав нэмэ ынкэгйит миԓгэр ӄынуԓвыгын, ԓымӈэ мыԓӄэгнэвын.
Ӈэвъэнэ ынкэгйит ырыт руԓвынин, ынӄо ӄэгнэвнин.
Ԓюур нэмэ рыпыткэвнин.
Ԓыгэнэвыр пынԓёнэн:
Ӄэйӈун-ым уйӈэ тытвагъак?
Ии!
Ытръэч этъым гыткак тасӄэвын, амъатав ԓюӈимпэтвитэ иʼрэмъетыԓьэтгъи!
Ыʼръэ ныӄыԓгиԓюӄин ӈэвъэн.
Пытӄыԓымӈэ ныгтыӄыԓгэԓёӄэн уʼвэӄуч, рыпэт ытръэч нэвԓывъентоӄэн.
Тэпэнинэӈэ ӈэвъэнэ ивнин:
Вынэ ԓымӈэ мыпипиӄыԓгыӈыттысӄивык, ӄамэтваԓьыморэ.
Уʼвэкучитэ ивнин:
Эченур ԓыгипэтԓе ӄыетыркын!
Эмӈочгыргэгыт!
Ӈэвъэнэ татԓыгнэн:
Игыр ынан пэтԓе тыритгъэ.
Ытръэч-ым ӄымэԓ тъэръэв тыратвагъа.
Уʼвэкуч иквъи:
Опопы энмэч ӄыԓеркын ынкъам етыԓьигыт.
Ӈэвъэн эквэтгъи.
Пыкирык аймакык, ԓыгэӄыԓпэ рычекоӈӈонэн тымъё уʼвэӄучин.
Нэмэ ԓыгэнэвыр увинпыгъи.
Уʼвэӄуч-ым рэԓкучыку оʼравэты напаӄатԓытваӄэн.
Нычемгъотваӄэн.
Чемгъотвама нивӄин.
Ӄэгԓыӄун миӈкыри мытԓевэнтыгъэк!
Ԓюур вай гаԓгаӄай ынык ӄача чотгэӈкы риԓвыргыргэтгъи.
Ынӈатаԓ гэчеӈыттэтԓин о’равэтԓьан, оʼравытваԓьын.
Гаԓгаӄая пынԓёнэн:
Коԓё аʼмыӈ гыт мэԓпэнин рэԓкучыку пэркыԓытваԓьэгыт?
Татԓыгнэн:
Миӈкыри ӄун эʼтки коԓё ынраӄ ԓыԓетъыԓе, ымыӈӄун тэӈэгынрыркэ гэнъэԓигым!
Ытръэч ипэ тыгытъэтыркын эмпипиӄыԓгытъуԓе ӄамэтвэк.
Гаԓгакая ивнин:
Гыт коԓё гымнан ейвэчу тыԓгыркынигыт!
Опопы мынымӈыԓяквыт.
Гыт-ым ынӄэн гыныкӈэвъэнэ ганытԓяпыԓмаватэгыт!
Энмэн-ым ынӄэн эмӄытчирэтэ мэмыԓенанванӈатык!
Ынӄэн ӄутти мэмыԓен ԓыԓет гагтоԓенат ынкъам гынонрок айкоԓяк эвычаӈ оԓёвытваркыт!
Ынӄэната гыт гатԓяпыԓмавэгыт!
Наӄамԓым-ым гынин ӈэвъэн пэнин нутэк увиԓьын ынкъам ынкы ныӄамэтваӄэн!
Вытку эʼнӄэвкы нырагтыӄэн!
Итык ԓыгэн гынан ӄагнавъёттэ нинэнпыткэвигыт ыԓваӄаат, ытръэч ванэван ӈэвъэнэ нытвынэнат!
Нэмэ ӈаан игыр ӈаанӄэн увиркын - ӈыԓынторкын!
Коԓё гакоргавԓен ӄԓявыԓ!
Гаԓгаӄая ԓыԓяйпы риԓюткуйвынин - ԓюур аны ԓыԓепгъи!
Эвын-ым ԓыгэн ӄэргыръогъэ!
Йъэԓыгивэн тытԓепы винвыгитэсӄивнин ӈэвъэн.
Эвын-ым ынӄэн ӄэгԓынангэт нынԓынтоӄэн!
Ӄԓявыԓ иквъи:
Чеӈэт-ым пэнинэмиԓ мытԓяпыԓмаварычгытваркын!
Гаԓгаӄай ӈытогъэ ынкъам риӈэгъи.
Ԓыгэн-ым уʼвэӄуч нъатчаӄэн ӈавъанэты пэнинэмиԓ рэԓкучыку.
Ӈэвъэнэ-ым, ӄэмипԓыткук, нэмэ аймак уԓювнин.
Ынӄо вытку пипиӄыԓгыгиԓигъи.
Ынӄо рагтыгъэ.
Ԓыгэн-ым уʼвэӄуч мэԓпэнин: рэԓку оʼравэты нарычгытваӄэн.
Ӈэвъэн пынԓенэн:
Итык-ым мэчпипиӄыԓгыԓьугъи?
Ии.
Эʼквыргъам амӄынъычокэнак тъарыӈ гатвайгым.
Ынан игыр мачамгынан ӄынугынэт, чама вай гым рымавта тынанӄыпыгтыгъак!
Амӄынъычокэнак ӈэвъэн нывэймэнэтӄин, миӈкыри-ым туттэӈъэнӄэвыпԓыткуԓьын.
Нэмэ увинпыгъи пипиӄыԓгытъуԓе.
Увипԓыткук, ӄэминэймэвнин уʼвэӄуч.
Ивнин:
Таам мынӄамэтвамык!
Пэнин ԓыгэн высӄытваԓьэгыт!
Ԓыгэн амгымнан ӄонпыӈ тыпичеӈъэԓетыркын!
Уʼвэӄуч пэпэӄыԓгаръоӈногъэ.
Ӈэвъэн ивнин:
Наӄам ыԓён эʼптэ гыт ӄыӄамэтваркын!
Ӈэвъэн иквъи:
Мэвын аӄамэтвака митык!
Мэӈӄо инэԓьуркын?
Ӄынвэр эвыр у’вэӄучитэ ивнин:
Гыт ԓыгэн: амгынан ыԓваӄаатъоԓёԓьатыркын!
Гым гынан гэнанԓыԓяпыԓмаватэгыт!
Мэмыԓԓыԓята ынӄэн!
Айкоԓяк эвычаӈ гынонрок оԓёвытваԓьыт ԓыԓет уʼвэӄучитэ йытонэнат.
Ӈэвъэнин ԓьуԓӄыԓ ӄынур мутԓымуԓ гэнъэтԓин эмгэргэ!
Ытръэч.
Аръаԓя ԓыгитэԓенъеп гатваԓен амноӈынпыначгыӄай коԓё ныԓгиныгыттэпӄин.
Ынан ымыӈ нинэчичевӄин ыʼттъыёԓягты нымытвагыргын яатԓьаваратэн.
Ытԓён ӄонпыӈ нычемгъотваӄэн—эмрэвинрэнӈэ яатԓьаварат.
Ӄоԓ-ым итгъи рэтыԓягъэ, рэтыӈ ымыӈ нивӄин:
Мэчынкы вай яатԓьаӄагтэ эмнуӈыԓьыӄэгти вааммэмԓычыкойпы гаймаӈэн нъыӄамэтваркынат.
Рэтыӈ оттыԓгын рынӈэвынэн.
Пэтԓен иръыкин эԓервирэ тэнйыръэннин, ынӄо ваамэты ӄытгъи.
Вээмык раԓянтаннэнат эԓервирти - ԓыгэн-ым ынну нъэԓгъэт.
Кыевык-ым ынпыначгыӄай рэтыркыԓягъэ.
Оттыԓгын ваԓята рынӈэвынэн рэтыкэнамэԓ.
Пэтԓен йыръэннин эԓервирэ, ынӄо ваамэты ӄытгъи.
Раԓянтаннэн ваамэты эԓервирымкын, вээмэ ԓыгэн эвыр рыԓыпԓяннэнат.
Ытръэч нивӄин.
Ԓыгэн-ым яатԓьаварат тытэтэйӈэнӈын!
Ынӄоры ԓыгэвъэӈӈок ӈиныԓьыт ивнинэт:
Ынанъаёк чама ваамӄайгыпы раӄамэтваӈӈотык!
Итык-ым игыр ынӈотваԓьынынныԓьын тынтомгавын - энмэн ынӄэн ыннээн, ыннээн, ыннээн, - ӈыроча пытӄытвынэн,- ытԓён нытанчачаӄэн!
Митъэԓыги рапанӈыткы, ынӄоры-ым раноӈӈоӈыткы, ранпытвынтатыркынэткы, тыргытыр ӄынур-ым эԓервирти.
Ынпыначгын въигъи.
Ӄэгԓынангэт вээмык ԓюур ынныԓьугъэт.
Ԓыгэн эвыр иквъэт:
Ӄыгитэ вай ынпыначгыӄаен тывъё!
Пыкиргъэт вай ынныт!
Ыннанчьаԓгын ыннээн нэпирин.
Напатын.
Наноӈӈогъан - ӄэгԓынангэт-ым нытанчачаӄэн.
Ымы ӄэгԓынангэт тыргыт нынпытвынтатӄэнат, ӄынур эԓервирти.
Энмэн-ым ынкатагнэпы ыннээн гатомгатԓен, ымыӈ амваамэты ныԓеԓгыттъэтысӄивӄинэт вээмынныт.
Ытръэч.
Тэԓенъеп эʼӄэԓьэ нанӄыԓьын ӈэвысӄэт гакытайыръынтоԓен, наӄам таӈамынан ваԓьын.
Вэԓер ӈан чит игыр ыʼԓёкэн гыръоԓьыԓӄыԓ.
Ӈэвысӄэт ганмыԓен, рыпэт наӄам пытӄытакаԓгыԓьын.
Ӄоԓ ӈинӄэй ынкъам ӈээккэӄэй.
Наӄам нэнэнэӄэгти ԓёӈынма эʼӄэԓьэ амрачыко гапэԓяԓенат.
Ынӄо эʼӄэԓьыт гарагтыԓенат.
Пыкирык ярак, пынԓёнэнат эрмэтэ:
- Аʼмын рай мэӈӄо еттык?
Ӄутынэ татԓыгнэн:
Эʼтки аʼмын чекыяайпы!
Ытръэч ӄоԓ ӈэвысӄэт, амрак ваԓьын мытԓьугъэн, ытԓён нанӄыԓьын.
Нананаӄайӈыток ынраӄ мытынмыгъан.
Ынин ӈирэӄ нэнэнэт: ӄоԓ ӈинӄэй, ӄоԓ нээккэӄэй.
Ынӄэнаӄагтэ ԓёӈынма мытынтынэт.
Эрмэтэ татԓыгнэнат:
Иа’м ынраӄ анмыка рытыткы!
Нэнэнэӄэгти!
Гаймаӈэн рэӄэ ейвэчу нэрэԓгыӈынэт!
Ынӄэн эԓгуԓеӄ, ԓыгипэтԓе рэмэйӈэнӈыт!
Ынӄэн ӄун ытръэч-ым рэенӈыт ԓыгэн морыкагты!
Ӄэгԓынангэт-ым, нэнэнэӄэгти амӄынэргатык ныйӄытчоӄэнат мэйӈэтык.
Ԓыгэн ыргынан чиниткин ытԓя нынуӄин.
Ӄынвэр эвын ытԓя тэӈэмъыттъыму нэтчын.
Эӄыԓпэ ыннэнгивик гэгыттэпэвԓинэт, энмэч-ым ыргичгу вэтгавчетыӈогъат.
Тэӈэмъыттъым ныгитэӄин ытԓя.
Чакэтта ивнин:
Вэчьым ӈотӄэн мургин ытԓя?
Моргынан вай мэйӈэтык мытъяагъан?
Ӄэԓюӄ-ым ӄынвэр эчвэра нъыетынэт ӈанӄо ярагты, эʼми вай эвыр ытԓыгын мургин, вэчьым микырык нанмынат?
Йичьэмиттумгэ ивнин:
Ӈаанӄэнат ръэнутэт йымэтваркыт, нэмыӄэй мэԓемъыттъымыт?
Ынӄэнат ӄытԓыги ӄорэн ыʼттъымыт, чит гатакэчгыма ваԓьыт.
Вэты коԓё ныйӄытчоӄэнат мэйӈэтык!
Чакэтта ивнин йичьэмиттумгын:
Ытԓён вай ӄырым эмынӈин мынытвамык!
Ӄынвэр вай мытрэӄупӄэтгъэ.
Аʼтав мынчейвыткуркын, мынринъытвиӈыркын!
Ынкъам юрэӄ гынникин рооԓӄыԓык мынъэнааʼтыркын!
Ӄэгԓынангэт-ым амӄынэргатык нычейвыткуӄинэт, чама ныринъытвиӈӄинэт.
Ӈэвысӄэту итыԓьэ нэнапэчасӄэвӄэн ӄԓявыԓё итыԓьын.
Чама ӄоныры ӄԓявыԓ ныӄытԓиӄин.
Чакыгэт ӄынвэр эвыр тэвиръыӈгъи.
Йичьэмиттумгин иръыт тэйкынинэт ынкъам эвыр ӄонагтэ, ынин кэркэр.
Ӄынвэр эвыр чакыгэт ԓыгэмчытвэгъэ чама ԓыгэрмэквъи.
Коԓ итгъи чайвытконвэпы пыкиргъи ярак, эвын йичьэмиттумгын рэԓку нарычгытваӄэн.
Чакэтта тачайвэвынэн арычгытваԓьын, наӄам миӈкыри майӈармаӈ ваԓьын йичьэмиттумгык чакыгэт.
Эʼквырга кавтычгок ԓываквъэ йичьэмиттумгын.
Таԓяйвыпԓыткок, чакэтта ивнин:
Эӄыԓпэ ӄԓявыԓмэԓ ӄинэнимэтги!
Ӄэԓюӄ-ым ӄутынэ амайыԓга эӄыԓпэ римэннин ӄԓявыԓмэԓ.
Ынӄоры нэмэ чакэтта ивнин:
Вынэ виин гынин туриръын ынкъам торӄонагтэ мыйпынат!
Ымы къэԓи, ԓиԓит, пԓекыт ӄоро!
Авэръэпыгъэ ӄԓявыԓмэԓ ӈэвысӄэт.
Ынӄо тымӈамрытэнма ԓыгэн амноӈэты эквэтгъи ӈэвысӄэт.
Ымъыԓёӈэт гамгаԓявтыԓӄыеквэ гэԓеԓин ӈэвысӄэт ӈагъеквэ.
Ӄынвэр эвыр нымԓьугъи.
Ӈэнри вэтгыры ӄытгъи.
Эвын ынкы нымнымык аʼачекымкын гомакатчаԓен.
Кытԓыги ыннэн ӈэвысӄэт нырэпириӈӄин.
Ытԓён-ым пэрэёԓӄыԓ амтаӈэнъыянвэн ынкъам эвыр эмтэӈэрмэчьин.
Намӈыԓёгъан турыпкитԓьэн ӈэвысӄэт:
Ако ӄэйӈун миӈкэкинэйгыт?
Ӈэвысӄэтэ татԓыгнэнат:
Аʼм вынэ чекыяакэнайгым!
Микигыт-ым эккэйгыт?
Гымнан гэмо.
Тэԓенъеп ытԓыгын эʼӄэԓьэ ганмыԓен.
Пынԓёк нанпаавын.
Энмэч нивын:
Вынэ, рэмкыԓьигыт, ӄырэги раԓкогты, ӄамэтваԓьэгыт.
Рыԓгъэ.
Тэгмэчынкы нывуԓӄытвичычеӄин.
Ымыԓьо ёрочыкогты гатԓыръоԓенат.
Ӄынвэрэвыр ёройӈын гаԓгомавԓен.
Намӈыԓёгъан рэмкыԓьын:
Вынэ иа’м, туррэмкыԓьигыт, иръытвыкэ варкын омоммачы?
Татԓыгнэнат:
Вэԓер ӈан еп эниръытвыӈэткыԓьигым ярайпы тэквэтгъэк.
Ӄэԓюӄ-ым Ӄоԓ мургин турвъиԓьын гым ярайпы тэквэтгъэк.
Оккой вынэ!
Эвъим вайынкы эгыянвык ӄытваркын!
Эргатык-ым кыевкы аʼачекымкын рачвыӈръогъэ, ымыӈ турыпкитԓьэн ӈэвысӄэт ырыгрээн.
Ынан ымыԓьо пэчайвычанэнат.
Пыкирык-ым рэмкын тэйкэквъи.
Ӈэвысӄэт, иръыԓьын, ынанъыттъыёԓ таикавынвэты ӄытгъи.
Ӄэԓюӄ-ым ԓюӈиръытвэ итгъи.
Ыныкит-ым нъиръытвыгъэн - нэнъыԓьунэт ԓёԓьот.
Ԓыгэн ынӈин гэръыма ныпэнрыӄэн.
Наӄам ымыԓьо нинэнруԓыԓтэвӄинэт.
Ԓыгэн таӈымыԓьо аʼачекымкын рыруԓыԓтэвнин.
Ынӄоры-ым, тэйкэвыпԓыткук, рэмкын пиӈкучитгъэт.
Нэмэ ымыԓьо пэчайвынэнат пиӈкучитык.
Имырэӄувичвэтык ымыԓьо нинэнпэԓӄувӄинэт.
Ӈыроча кивкинэк ынпыянва начечавыӈогъан.
Эвыӈӈогъат:
Ыԓён ӈан эрмэԓтэтыԓьын имырэӄувичвэтык аʼачек ӄынвэр эвыр мэԓӈэвысӄэт?
Ӄутти нивӄинэт:
Кытъаткэ ӄынур армачьыӄԓявыԓен мыигырэԓ?
Эвын ԓыгэн мыкычьэ нычичевӄин - ӈэвысӄэту ныԓгыӄин.
Ынраӄ пэгчиӈу нэтчыгъэн ӈэвысӄэт, эрмэԓтэтыԓьын имырэӄычитык.
Нычемгъотваӄэнат ынпыянвыт.
Нивӄинэт.
Ытԓён ӈан этъопэԓ миӈкыри?
Ӈэвысӄэт ԓымӈэвыр ӄԓявыԓ?
Ӄутти нивӄинэт:
Этъопэԓ эвын ԓыгэн мыниръытвын!
Ӄэԓюӄ-ым миӈкыри мынчичевын?
Ытръэч-ым ӄутти нивӄинэт:
Кытъаткъэм эниръытвыӈэткыԓьин морыкагты етгъи?
Эʼквырга эвын ынӈин гатвата.
Ӄынвэр ӄоԓ иквъи:
Этъопэԓ ынӈот мынынтыгъэн: эргатык кыевкы ынраӄ рэмкын турыгъевыттэ эʼчетэ ныйъачеӈӄачетын!
Ӄэгԓынангэт-ым, ынӄэн ԓымаԓё нэԓгыгъэн.
Аʼачекыт нивынэт:
Ынраӄ-ым эргатык рэмкын турыгъевыттэ эʼчетэ йъачеӈӄачетыркын!
Коԓёмэй ӈэвысӄэт нымайӈычемгъотваӄэн.
Ӄынвэр ратагнэты эквэтгъи.
Ытръэч ӄонпыӈ нивӄин:
Эԓымӈэ эргатык рэмкын йъачеӈӄачетыркын!
Этъым вытку ынкы нэрэнпэԓӄуквым!
Ӄэԓюӄ-ым миӈкыри.
Ӄынвэрэвыр пипиӄыԓгыӄэй ыныгчурмэтэ гаԓяԓьын ԓьунин.
Аʼтав чит ивнин:
Наӄамԓым гыт ванэвэн ӄымайӈычемгъотвагэ?
Пипиӄыԓгыӄэй оʼраыныкагты пэԓӄынтэтгъи.
Ӈэвысӄэтэ ивнинпипиӄыԓгэкэй:
Ынръам эргатык энмэн мури мытйъачеӈӄачетыркын турыгъевэ ыттэ.
Наӄам вай гым ӈэвысӄэтигым.
Итык-им имырэӄувичвэтык ымыԓьо аʼачекыт тынъэӄэԓтэвынэт.
Пипиӄыԓгыӄэй панэнръэтъэвкэ эквэтгъи.
Ынӄоры апԓёратвака нэмэ ӄытгъи.
Эвын ынӄэн ынныпэвэԓӄэй нинэнмыӄин.
Пипиӄыԓгыӄэе ивнин:
Ӈотӄэн эргатык пэвэԓкай ыттэ ӄэнатыёгын - ынанъаёк ымыԓьо рапэчайвыӈынат чеӈӄачетык.
Эченур рэнэвӈын ныппыԓьэвӄэй ынӄоръым рагтаймэнӈын!
Коԓёмэй ӈэвысӄэт гагтыкоргавԓен!
Ԓыгэнэвыр ӄытгъи панэнагты.
Ӄэгԓынангэт-ым турыгъевинэӈу пэвэԓӄай энатыёнэн ыттэ.
Ымыԓьо турыгъевэ авэръэпыръогъат аʼчанвэты.
Ынӄо-ым мооян нэкыԓвыгъэн.
Эмыннэнъюну ныйъачеӈӄачетӄэнат эʼчетэ.
Ынанъяачы ӈэвысӄэт нивын:
Иик вынэ гынраӄ!
Ӈэвысӄэт аʼчанвэты кытгъи.
Нэмыӄэй эръоԓгын рыпынчичьэвнин.
Ӄэгԓынангэт-ым ытръэч пэвэԓӄай вэгыԓкунин, ынӄоръым кытаймэннэн.
Миӈкыри ӄынур эʼчеԓьын!
Ымыԓьо пэчайвынэнат!
Вытку ынкы иквъэт:
Аʼмын вынэ ӄԓявыԓ!
Ӄырымэн ӈэвысӄэт!
Ивнин ӈээккэԓьэ ӈэвысӄэт:
Ԓыгэн-ым гымнин ӈээкык гынан пирин!
Миӈкыри-ым таӈымыԓьо аʼачекыт ръэӄэԓтэвынэт!
Опопы ӈэԓвыԓ ӄычвигыткы ԓыгэн мэчгынунэтэ.
Чама чымӄык орвыт ӄыԓгыгыткы ынкъам муутэ ӄырагтытык.
Ӄэгԓынангэт-ым ӈэԓвыԓ нэчвин, ытръэч тъарыӈ ваԓьын нэԓгыгъэн.
Ынӄоры-ым яԓгытгъат ӈирэргэри.
Моотыԓяма ивнин тумгытум:
Виин вай тамрагтыркын, яраԓьыт тынымӈыԓявысӄэвыркынат.
Ԓыгэн виин гымык вэнвыеквэ ӄымгутыԓеркын!
Эквэтгъи ӈэвыскэтынӈэԓьын ӈэвысӄэт, ԓыгэн-ым гаԓгэкытгынтатыԓьатԓен ярагты.
Ярак пыкиргъи, эвын-ым ынӄэн йичьэмиттумгын рэԓку таӈъэвытԓыӈ нарычгытваӄэн.
Чакэтта ивнин:
Вынэ эӄыԓпэ мууԓьын ӄыягнагын!
Ԓыгэнэвыр йичьэмиттумгын эквэтгъи вэнвыеквэ.
Ныԓеӄин чейвыӄэе.
Ӄынвэрэвыр мууԓьын ԓьунин.
Пыкиринэӈу ӈэвысӄэтэ пынԓёнэн:
Эʼми ӈан гымнин ӄԓявыԓ?
Ӄэйвэ ярак гэпкитԓин?
Ии, гэпкитԓин,- татԓыгнэн.
Ынӄо ивнин:
Гымнан мууриԓ мынрывинрыгъэн.
Ярак пыкэрыӈоӄаатык, ԓюур ӈэвысӄэт ярайпы ӈытогъэ.
Эвын-ым ԓыгэн гаӈавкэргыпԓен.
Ԓыгэнэвыр эԓкыԓнин ӄутынэ чама ытръэч нинэгитэйвыӄин.
Пириткуԓьэ ынык ивнин:
Вынэ эӄыԓпэ ӄырэсӄикви!
Ынан ӄԓявыԓя ӄаат равъянӈынэнат!
Ԓыгэн ӄонпыӈ нинэгитэйвыӄин ӄоԓ ӈэвысӄэттумгэ.
Ӄытԓыги ытръэч йичьэмиттумгын рыӈавтыӈаннэн чакэтта.
Ынӄоры-ым вуԓӄытвик чакэтта ынраӄ ынин чиниткин кыкватрэпаԓгытъоԓен ръыԓвит тэйкынинэт, унъэчичгэ кымгытычьэннинэт.
Ԓыгэн пыԓыткунинэт ӄонайӄагтэ, выԓгыӄаӈокэргыпгъэ.
Ԓюнйыԓӄэтэ эквэтгъи - нымрэргъэ.
Пэтԓе нымԓьугъи.
Пыкитԓьэн намӈыԓёгъан:
Ӄэйӈун ыʼмӈот миӈкэкинэйгыт, ӈэвысӄэтигыт?
Ивнинэт:
Эʼтки чекыяакэнайгым.
Нивын:
Ӄырым-ым ӄытымӈэԓяйвыгэ?
Татԓыгнэнат:
Вынэ вай ӄԓявыԓеты энарэрыԓьэгым, гымыкагты чинит.
Ԓыгэн-ым пыкэрынвык ыʼттъыётрак вагъэ.
Наӄам-ым ӄоԓ ынкы янръаԓявыԓ нытваӄэн.
Энмэч-ым ытԓён ныԓгэкоргавӄэн.
Миӈкриӄун-ым ӈавтыӈыркын!
Ӈэвысӄэт гакэрма ыныӄӄач гатваԓен.
Йыԓӄыма аʼачека пэгчиӈу гэԓгыԓин ӈэвысӄэт.
Эчги рэпаԓгыръыԓвэк кагынмыԓгын ръыԓинин - ӈэвысӄэт гэкымъукэтысӄычетԓин.
Ԓюур аʼачекэн мынгыԓгын мыԓенин киткит кагычгаянвык гыргоча.
Ӄэԓюӄ-ым аʼачек тъыԓе гэӄучичьыръуԓин!
Рыпэт ымыԓьо ӄоԓеԓьынво кыеквъэт.
Мынгымԓяткоԓьын ӈэвысӄэт ԓюӈъэйӈэԓьэтэ нэнтыгъэн.
Ынӄоръым ԓыгэн ныкитэ ӈэвысӄэт эквэтгъи, ынраӄ-ым ӄоԓенымэты.
Ынраӄ вытгытрак пыкиргъи.
Нэмэ ӄоԓ мынгымԓянэн аʼачек ынкэкин.
Ԓыгэнэвыр нэмэ ӄоԓенымэты эквэтгъи.
Ынраӄ-ым яатрак пыкиргъи.
Яатрак нытваӄэн янръаԓявыԓ - ейвэԓ.
Нэмыӄэй яйваԓьаачека йыԓӄыма пэгчиӈу ԓыгнин.
Нэмэ кагынмыԓгын рэпаԓгыръыԓвэк ръыԓинин, нэмэ кымъукэтысӄычетгъи ӈэвысӄэт.
Ԓюур рэпаԓгыръыԓвэн кыкватчемэръатгъэ.
Ымыӈ унъэчичгын гэԓпъиԓин.
Акоӈан ынӄэн уʼвэӄучину ԓыгнин - миӈкыри-ым энмэн нэрмэӄин.
Кынмаԓ энмэч рагтыгъат.
Ымыԓьо тумгынӈэгъэт: чакыгэт ынкъам йичьэмиттумгын.
Виин ытръэч.
Тэԓенъеп мыгъяраԓьыт эмнуӈкы ганымытваԓенат.
Наӄам коԓё мыгӈинӄэгԓьэт.
Тэӈпэнин ӈинӄэйымкын ратагнык увичвыръуԓьын.
Ыннэн ӈинӄэй пэнин ымыԓьорык тэрмэчьыӈу ԓынъё.
Пэнин ымыԓьорык пэрэчетъё ынкъам ӄоймачыкогты аʼԓятыёо.
Ӄынвэр тэрмэчьыӈӈинӄэе нэтэнынныӈгъэн - Эʼԓеӄуйым.
Ытԓён наӄам этԓыгыкыԓьин, атԓьакыԓьэн.
Ымыӈ уйӈэ эйичьэмиттумгыкыԓьин.
Ытԓён ынйивэ нинэнмэйӈэвӄин.
Ӄынвэр эмтэвиминӈэ ынйив ивнин:
нъаԓятыёйвыркынэгым!
Опопы ӈотэннымгыпы мынъянръанмык!
Ыннйивэ татԓыгнэн:
Итык тыԓьуркынигыт чама эʼтки тыейвэчетыркын.
Ӄынвэр-ым ӄэгԓынангэт янръатгъат.
Наӄамэвын ымыԓьо торъаачеко гэнъэтԓинэт.
Эʼԓеӄуймэнэ ынйив ивнин:
Коԓё аʼмын ивкэ миӈкыри гымык тинэнынныӈэтыԓьыт - аʼԓятыёткоԓьыт мыйъоркынат?
Ытръэч миӈкыри нэрмэвӄинэт?
Ынйивэ татԓыгнэн:
Коԓё итык ынӈин риквъэ мэйӈывэԓынкыӄунэйгыт.
Вайыӈкэн ыʼсӄамӈытоӄанъявкэн рыԓкагыргын ӄырэйыръэнӈыгын выква!
Коԓё наӄам гыргоԓягты тыттаттыԓян, раԓеквыԓьын чама эркыпыԓьын, никвыӄин ӄэнъев!
Эʼԓеӄуйым гамгоԓен выквыныттатык ӄанъявэчгэты.
Янот ԓыгэн ныппыԓюӄинэӄэгти выквыт нинэныттэтӄинэт.
Тагмаԓьатав ынйивэ ратрон иръыкин нининэнтыӄин эвыр ԓиԓит, выквэн рычемавъёттэ!
Ӄынвэр тэнтыԓенмэйӈэвэ выквыԓгын рытчынин рыттэтык.
Ӄынвэр эвыр ԓьаԓянръоӈӈок эмтэӈыныгмиԓ мэйӈэԓьын выквыԓгын рытчынин рыттэтык!
Энмэч эвын ӄынвэр ынык майыӈкы ваԓьыт рытчынинэт.
Ӄынвэр ӄэнъевкин рысӄыгыргын таӈамрыттатыква рыранъававнэн.
Ынйивэ ивнин:
Аʼм вынэ мэчынкы!
Ратан!
Ытԓён мэйӈэрмэвтэгын яагъан!
Энмэч ӄыръэԓямӈыԓятгэ!
Эʼми гынин ымыԓьо аʼԓятыёткоԓьыт?
Етийгут ӄынтыгынэт!
Эʼԓеӄуйым эʼрамӈыԓятгъэ.
Ӄэгԓынангэт, ымыԓьо аʼԓятыёткоԓьыт ынинэт ивнинэт.
Нэмыӄэй-ым ӄэԓюӄ ымыԓьо ытри аʼачеко гэнъэтԓинэт.
Ымыԓьо Аʼԓяӄоймарыкы ӄытръугъэт, ымыӈ ынпыначгыт.
Ынанъыттъыёԓ Эʼԓеӄуйым иръытвыгъи тайкавынво.
Тайкавынвык нъэԓык, вэкуԓӄиквъи.
Ынӄо иквъи:
Ӈотӄэн-ым ытԓён тургин таныннынъё чама аʼԓятыёё Эʼԓеӄуйым!
Ымыԓьорык ынраӄ айыԓго ныԓгыӄин, Миӈкри ӄун Э’ԓеӄуймэн тыргыриԓ майӈаԓваӈ ныпэраӄэн.
Ынанармачьа пэнрынэн.
Э’ԓеӄуймэнэ, мынгэпы тиӈусӄычэтык, рыпэт мынгынԓыпъаннэн!
Рэԓпэпы мынгытԓыӈын гэтэӈыгтыԓин.
Ӄутырык-ым ԓюӈынтэйкэвэтэ гэнтыԓин.
Мынгынԓыпъатъё ԓюнъегтэԓе итгъи.
Ынӈин.
Тэԓенъеп гаӄогԓегныматваԓен Оʼмйъаяӄ.
Ытԓён уйӈыԓьин эӈэвкыԓьин эвыр экымиӈыкыԓьин.
Эԓеръук амран нэнапэԓяӄэн, ныӄааԓьатакватӄэн.
Наӄам ытԓён ӄорок ныԓвавӄэн.
Ӄэԓюӄ-ым ныԓгэнымԓыӄэн!
Ытръэч-ым ынӈатаԓ ытԓён мынгытча ныткивӄин аӄамэтвака!
Пууръу-ым ыныкит ныӄамэтваӄэн-ым таӈымыԓьэты ӄаанмын нинэнуӄин гаӄачайыръыма эвыр гарэԓӄыма!
Ӄамэтваӈӈок-ым таӈымыԓьо тэкичгын нэнапатӄэн, нырэԓӄыпатӄэн, апаткэгты ваԓьын-ым ынраӄ нинэнэрӄин.
Ынӄоры-ым нутэсӄын нинэргыткуӄин онмэты ынкъам ынкэгйит напаӄатԓыӄэн ӄамэтваӈӈок.
Янот-ым таӈымыԓьо рооԓӄыԓ нинэнэймэвӄин, чама ымыӈ нимԓынэймэвӄин, иӈӄун рэвэӈкыргэтгъэ гэтытвама.
Нэмыӄэй мынгытча ныткивӄин гэтытвак нотаргыргык апаӄатԓытвак.
Нэмэ-ым ӄутырык коргыянва гэтэнынныӈԓин Оʼмйъаяӄо.
Эʼквырга-ым ыныкит ныгэтрагчыӄэн- ныԓӄутӄин гэтытванвэпы, нанӄын ынин ӄынур иръын ныватыӈ нинэричитӄин.
Вытку ынкы ынин ӈэԓвыԓ нэнаръэтгыпӄэн.
Ӄэԓюӄ-ым гэтытвама ӈэԓвыԓ нэквэтӄин ынкъам ныманаӈатӄэн.
Вачак-ым ынан таӈыннанъыԓё нинэнумэкэвӄин, чама ӈаеты ныёпыеквэԓьатӄэн.
Нэмэ ӈэԓвыԓ манэграгты нинэнԓьэтэтӄин.
Пэнинэмиԓ нитӄин, мынгытча ныткивӄин гэтытвагты.
Нэмэ ӈэԓвыԓ нинэнумэкэвӄин гэтрагчык.
Ытръэч омкыянвэты манэгран рыԓьэтэннин, нэмэ ӄаанматгъэ.
Пэнинэмиԓ нутэсӄын гэргыԓин камэтваӈӈок.
Ынраӄ ӄытԓыги нутэргэтыԓьын ӄамэтваӈӈок эʼӄэԓьэ нывинвыгитэӄин.
Наӄам ԓыги эʼӄэԓьэ Оʼмйъаяӄ.
Энмэн этъопэԓ туръэнӄэвыԓьын аёԓьатэты пэрэёԓӄыԓ ынкъам чама ӈэԓвыԓ эткаёԓӄыԓ.
Аʼмын-ым эчги туръэнӄэвыԓын Оʼмйъаяӄ ԓюур эʼӄэԓьымкэ накамԓеԓтагъан, ԓыгэн-ым пойгыт эʼӄэԓьин нытӄичгытрэтӄинэт чама нэрымъэйӈэгъэн.
Нивын:
И-ик!
И-ик!
Ынӈатаԓ-ым игыр Оʼмйъаяӄ-мыԓыԓьын ӈэԓвыԓекы рээн мынынрагтатын!
Оʼмйъаяӄына ивнинэт:
Ик!
Вынэ виин ев-ев!
Еп тытимтиӈыркын!
Этԓы аченрыгчаткыԓьэн!
Ӄытԓыги ынин нанӄын чинитувикык нинэкыԓтычирӄин.
Ӄытԓыги-ым энмэн эттэԓыткокэгты пойгыԓьатык.
Наӄам ӈэԓвыԓ манэграк чымче нытԓытваӄэн.
Ԓыгэн вэты эʼӄэԓьэ Оʼмйъаяӄ нынъававыӈӈотыԓяӄэн.
Ынӄоры ытръэч ӄоттыԓяма эʼӄэԓьыт ивнинэт:
Ӈотӄэн-ым ытԓён ӄовԓегнымытваԓьын Оʼмйъаяӄ!
Ԓыгэн-ым пойгын ынан гавопӄанэԓёйвыԓен, рыпэт эвытрыкэ гэнъэтԓин амынйыӄытчова ынкъам ытԓён рыпэт гагыргоԓятԓен!
Ԓыгэн пойгын ытръэч ныръоръайӈаӄэн!
Эʼӄэԓьыт ымыԓьо айыԓга гынтэвръугъэт.
Яаԓеӈӄачайпы ымыԓьо нинэԓыпычвиткуйвыӄинэт пойга.
Ымыӈ ыннэн ԓюӈынрынувэ рыннин.
Нэмэ панэнагты манэграгты ӄытгъи, апаӄатԓыткогъэ рыгъёчгык.
Нанӄыкыԓтэԓгын рырыткунин, ынкы нэмэ мынгытча киквъи.
Энмэч-ым ныгытгаръоӄэн.
Гэтрагтык-ым манэгран тимтигнин.
Манэгрэмтэгты ӈэԓвыԓ ръэтгымнэн.
Румэкэвыпԓыткук ӈэԓвыԓ, ярагты агтаннэн.
Ярак пыкирык, ӈыроӄ ивԓюттыт ярак айгысӄыӈӄач рымнинэт - уттынпын.
Ынӄэн-ым гэнйычгыткувԓинэт ныроӄ ивԓюттыт.
Ӄытԓыги-ым энмэн ынраӄ ынӄэн ярайпы ԓыԓепыткукин - гынрыратын.
Энмэч-ым Оʼмйъаяӄ ԓьаԓяӈэты нытэнмавӄэн, орвыкэнат пагтыԓгыԓӄыԓтэ ӈаргын нэнантэнмавӄэнат.
Кэтэм гатгаткома ӈаргын, ӈэранъаачека найъон - инъыԓьэ.
Оʼмйъаяӄына ивнинэт:
Оок, еттык!
Нататԓынын:
Ии.
Вынэ, рэмкыԓьытури, ӄырэсӄиквытык, мынӄамэтвасӄэвмык.
Татԓыӈыткогъат:
Вынэ вай виин!
Вэԓер ԓыгэн киткит мынъымэчиквичиԓгэнмык!
Чит итык гыныкы мытԓейвымык эмпэгчиӈэ, наӄам ымыԓьо нивӄинэт: Оʼмйъаяӄ нинъыӄин чама ныԓгэнымԓыӄэн!
Ивнинэт:
Коԓё аʼмын тури ныԓевԓевтури!
Аԓымыӈ вай гым торгынан ԓыги!
Ԓыгэӄоймавэрэӈ ваԓьэгым аны!
Ынӄорыӈ-ым Оʼмйъаяӄ ӈытогъэ.
Гыргоԓягты оттынпыткынэты ыʼскагтатгъэ ынкъам ынкы гыргоԓ ӄонгыткатгъэ, нъаԓяёӄэн.
Ӄынвэр-ым аʼачекыт аʼтчак ԓывавкы ӈытогъат.
Яраӈы нэкимԓиԓын, ԓюнԓьутэ нэнтыгъэн.
Ӄынвэр-ым ыʼръытагъенчагъэ Оʼмйъаяӄ.
Ԓыԓепысӄычетгъэт аʼачекыт гыргоԓягты, эвын ынкы оттынпыткынык гыргоԓ ӄонгытката нъаԓяёӄэн.
Ытръэч-ым гэргэтгъэт аʼачекыт, иквъэт:
Оккой мэй!
Аʼмын эвын чеӈэт ӄэгԓынангэт нымԓыӄэн!
Ӄырымэн микынэ рыпаԓӄовъёԓӄыԓ!
Ӄэԓюӄ-ым эквэтгъэт ярагты.
Ытръэч.
Ӈирэк оʼравэтԓьат ганымытваԓенат гэӈэвъэнэ.
Эвыр ыргинэт нэнэнэт, у’рэтыԓьыт, кэԓьэтэ нэнанмыӄэнат.
Ԓыгэн кэԓы оʼраӈ тэӈэмӄынвуԓӄытвик ныԓейвыӄин.
Ӄынвэр чемгъотвагъат воԓкытвэӈӈок.
Ыʼвэӄучитэ ӈэвъэн ивнин:
Опопы ӈотӄэн нэнэны, ытръэсӄэв ӄэԓюӄ, мыннатчыӈатгъан епынмычыко!
Ӄэгԓынангэт епынмычыко нанатчыӈатын нэнэны.
Ынраӄ-ым начемгъоӈӈон увичвинэӈ-нэнэнэӄэй.
Ԓыгэнэвыр ръыпыԓвынтэн нэнэнэӄэй нэтэйкыгъэн, наӄам ытԓён ӄынур эюԓьыԓьын, ымыӈ ныкамаграӄэн!
Ыргынан энмэч кэԓы аʼтчата нынтыӄин - титэ рэетгъэ.
Ынкъам тытыԓ ааӈкы нынъатчавӄэн.
Ӄэгԓынангэт-ым кэԓы нэмэ вуԓӄытвик ӄытгъи.
Ԓыгэнэвыр рэсӄиквъи.
Пынԓёгъэ:
И-ик!
Эʼ-э-эми?
Нататԓыӈын:
Итык-ым вай ӈотӄэн.
Ынӄо ёроӈы натытԓёпын.
Эвын-ым ынӄэн раԓкойпы аʼрэта нынтыӄин пыԓвынтынананаӄай.
Ԓыгэнэвыр кэԓьэтэ ивнинэт:
Ако, вынэ ынӄэнаӄай гымыкы ӄытриԓгыткы!
Аʼтавԓыгэн тэгъеӈыркын!
Нэтриԓын нэнэнэӄэй!
Аны ӄэԓюӄ юуткугъи!
Ӄутынэ йытык тэвмэтэвнин мынгык ёоткотваԓьын.
Ӄынвэр ваӈэйпыръогъэ, тъыԓкамаграръогъэ:
И-ик-к-кы-ы-к-а-а!
Аны вай гымнин мынгыԓгын чывиркынин!
Эӄыԓпэ ӄынъюуткутурэквыткы!
Нататԓынын:
Мытив-ым ӄонпыӈ гыт тэгъеӈыркын морыгнананагты!
Ӄырым мыныгтыгъэн!
Ӄэԓьо ӄынвэр ръэнут мынйыԓгыт!
Ӄынвэр кэԓы ярагты гынтэквъи.
Ымтыԓяӈэт пыԓвынтынананаӄай мынгык гиԓгиӄэтԓин.
Ӄынвэр кэԓьин мынгыԓгын мутԓытъыръугъи.
Мотԓепы вагъэ тэрмэчьыӈ!
Ик!
Ытръэч.
ЫНПЫНЫЧГЫӃАЙ, АЧЬЭӃО НЪЭԒԒЬЭН Ытԓён вай ӄынвэр гым егтэԓык - нымытвак тыԓгимэйӈыӄытчирэгъэк.
Ванэван вай ейвэчу чама ыʼмпэӈу ӄинэԓгытык?
Ыкээн ынӄэн тури ынӈин нъэԓтык!
Энмэн тэԓенъеп гатваԓен ынпыначгыӄай ӈыранаккаԓьын ынкъам наӄам ыннэн ӈээкык.
Ытԓён-ым амыгтынпава рыпэт гэӄытчирэԓин ягтаԓытвак ынкъам нымытвак.
Миӈкыри ымыԓьо ынинэт нэнэнэт гэвмиӈэтԓинэт чама нэмыӄэй энмэч гэнпэвԓинэт.
Йъарат-ым ынанынпычьын энмэч ынпыначго гэнъэԓԓин.
Ӈинчьэт-ым мэчынкы ынпъаԓявыԓё гэнъэԓԓинэт.
Ӄынвэр-ым ынпыначгыӄая ынанынпычьын кымиӈын ивнин:
Ытԓён вай ӄынвэр гым егтэԓык - нымытвак тыԓгимэйӈыӄытчирэгъэк.
Ванэван вай ейвэчу чама ыʼмпэӈу ӄинэԓгытык?
Ыкээн ынӄэн тури ынӈин нъэԓтык!
Ынпыначгыкымэӈа татԓыгнэн:
Итык ӄэйвэ мытъымпэӈэтыркын.
Чама мытмэйӈыейвэчетыркын.
Ытръэч-ым ӄэԓюӄ миӈкри мынынтыгыт, нэмыӄэй егтэԓыԓьигыт.
Нэмэ ытԓыгын:
Ивкэ гым гэчеврамкэты ӄэнанвэтгыԓьавыркынэтык?
Эккэтэ пынԓёнэн:
Миӈкыри ӈот-ым?
Вайынръэм-вай - аӈӄагты, ачьэӄрамкэты.
Кымиӈэ ивнин:
Ынанкэн-ым янот ынанӈэнчьан нэнэны ӄымӈыԓёгын.
Этъоӄааӄын пынԓёнэн ынанӈэнчьан нэнэны.
Ытԓён-ым итык вэтгыры гатваԓен, ытръэч-ым ынан ԓёӈымӈыԓёта гэнтыԓин - маӈэнгэчеврамкэты тэгъеӈыркын.
Этъоӄааӄын вуԓкытвик ымыԓьо кымиӈыт румэкэвнинэт.
Ивнинэт:
Китаӄун-ым гымнан мыйпыгъан гымнин ынанпэтыэръыӄай, вэԓчиин наӄам энанвэтгыԓьавтык.
Ытԓыгэ ԓыгэпэтыэръыӄай йымнэн ынкъам ивнинэт:
Ԓыгэн-ым ԓыганԓеӈӄач эръоԓгын ԓыгиӈиԓгыӄэе ӄынкыԓвэтгыткы.
Ынӄорыӈ, эчги ымыԓьо рэмкын йыԓӄэтгъи, кымиӈыт ивнинэт:
Китаӄун-ым аӈӄачормэты мыныԓӄынмык.
Кымиӈыт ымыԓьо вэтгыргыӈ вагъат.
Ынкъам аӈӄачормэты ӄытгъэт, наӄам нытаӈэргыпйъэԓгытваӄэн.
Ынӄорыӈ-ым кымиӈыт ивнинэт:
Гым-ым вай вайынрэ гэчевнымэты опопы тыԓӄытыркын.
Ынкы-ым ӈаан опопыӈ апаӈъэвкэгты, аӄытчеракэгты мытваркын - ачьэӄрамкык.
Митъэԓыги гымнин ӈойӈын гээвкы ратваркын, эвыр торгынан гым ԓьук.
Ԓыгэн-ым ӈан ынпыначгыӄай аӈӄак эԓкыгъи.
Эʼми ӈан вуԓӄыгиӈэтгъи.
Кымиӈыт рагтыгъат, йыԓӄысӄиквъэт.
Эргатык-ым наԓьоӈӈогъан ачьэӄымкык рээн ӄоԓ ачьэӄ, ԓыгиӈиԓгыӄэе ӈойӈынкыԓватыԓьын.
Ӄэгԓынангэт, кымиӈэ нэԓкыԓын ынӄэн гатԓе.
Ынӈатаԓ-ым гакоргавԓенат ытри.
Ытръэч-ым ԓыгэн нивӄинэт:
Рэӄуԓымӈэ ынӈатаԓ ытԓыгыӄэй таӈпаӈъэвӈытогъэ!
Ытръэч.
Тэԓенъеп аӈӄачормыеквэк ынанармачьо нитӄин Айванармачьын.
Ытԓён эмэрмэтэ этынво нитӄин ымыԓьорык.
Наӄам ынинэт мигчитԓьэт нъытвыԓьэтӄинэт, ӄонпыӈ эвынгынникутэ нитӄинэт.
Ынан-ым наӄам киткит тэкичгэ нэнаԓпынрыӄэнат.
Ӄутти тэкичгыт виԓю нинэԓгыӄинэт чавчывагты.
Ӄол-ым ынпыначгыӄай эмнуӈкин ытръэч ӈыронӄааԓьын ынкъам ӈирэнэккэԓьын.
Ытԓён ӄынвэр аӈӄачормэты яԓгытгъэ, Айванармачьэты.
Ынинэт-ым кымиӈыт ытръэчтэгын нэмыӄэй нарманымԓыӄэнат, йъарат-ым ынпычьын.
Ӄоԓ итгъи ынпыначгыкай ръавоԓьэты ӄытгъи.
Айванармачьа ивнин:
Яв-ев!
Вынэ тэԓвъэм тэкичгэ мыԓпынрыгыт!
Ӈирэӄ итгиԓгытъуԓти йыннинэт ынкъам ынпыначгыӄай рыӄуймэвиривнин, ёнэнат ӈирэӄ итгиԓгытъуԓӄэгти ынкэчыку.
Ынӄэн-ым аʼмын ӈан рагтыгъэ ынпыначгыӄай.
Ӈэвъэн ивнин:
Вай-ым гэӄэвийгым!
Ӈэвъэнэ пынԓёнэн:
Наӄам эʼми?
Ынпыначгыӄай ӄуймэвиригъи.
Ӈэвъэн ивнин:
Вай-ым.
Ӈэвъэнэ пирининэт ӈирэӄ итгиԓгытъуԓӄэгти.
Ԓыгэнэвыр эӄылпэ рыгъевнинэт кымиӈыт, ивнинэт:
Вай кыԓьугыткы турыкытԓыгин ӄэвииръыт!
Ытԓьата ымыԓьо кымиӈыт авэръыԓпынрынэнат, ивнинэт:
Вынэ эӄыԓпэ такэчгыԓпынрыткоԓьын ӄыйъогыткы!
Наӄам вэԓерӈан кымиӈыт эԓёԓьынвэпы турыпкитԓьэт.
Ԓыгэн турйыԓӄэтыԓьыт.
Вачаӄ-ым авэръэпыпԓытконаӈо ръавоԓьэты ӄытгъэт.
Пыкиринэӈу ынпычьыкымиӈэ ръэв киткит эвыча гыткак ръысӄыйӈа чывинин.
Айванармачьа ԓыгэн нинэгитэӄин, ынӄоръым чыгайчыкойпы ыннэнрыԓгэ йытонэн аԓгээкэрэпаԓгын ынкъам ԓыгэнэвыр тэвԓянэн, ынӄорыӈ рырыманнэн чыгайыткынык.
Ԓыгэнэвыр иръын йыннин, ынӈин вакоԓкэвэты нъатчаӄэн.
Чит ымы ытԓеӈи иръытвыркын.
Ынинэԓьэ ивнин:
Ынан гымнанчиӄай тырапэнрыӈын.
Ынинэԓьэ пэнрынэн.
Аны коԓё аԓгээкэрэпаԓгыткынык гэтэйкэвԓинэт.
Ынраӄ-ым Айванармачьын ныгынтэвыԓьэтӄин, пирик нэнаԓвавӄэн.
Ӄынвэр гаԓятыԓяԓьын эʼннэпы ԓыгэгтыркыпԓынэн, ванэван такэгынмыӈэты.
Ԓюур ԓевыт риԓгиӄэвнин, ытръэч йынрэԓгык ниԓгиӄэтӄин.
Вачаӄ панэна нармачьытвэтчатваӄэн.
Ӄынвэр пэӄэтэтатгъэ, ԓыгэнэвыр въигъи.
Ынраӄ-ым айыԓгавыӈогъат тэгинӈэтыԓьу итыԓьыт томгэты.
Тумгэ нивынэт:
Ыннатаԓьым вэԓынкыӄунэтури, ипэ-ым гыт!
Ԓюур ӄун тымын!
Эʼткиӈ мурык тавэмэнӈыгыргын.
Ԓыгэн-ым ръэв нэтэйвыӈгъэн ымыԓьорыкы.
Ӄутынэ-ым чывипыт ярагты имтинин.
Ярак райвачыӈ рытриԓнин.
Ытԓя ивнин:
Ӈаан-ым ӄэвииръын тырэтын.
Ытԓьата пынԓёнэн:
Эʼми-ым?
Эʼми?
Ярак райвачыӈӄач варкын.
Ӈытогъэ ымыӈ ытԓыгын.
Эвын-ым нэԓьун: коԓё ръэвин чывипыт.
Ынӈатаԓ-ым гамайӈыкоргавԓенат.
Ынкатагнэпы рэмкын кынмаԓ нъэԓгъи.
Ымыԓьо гынникууръыт натайвыӈыӈонат.
Ытръэч.
Ӄоԓ тэԓенъеп ганымытваԓен гэӈэвъэнэ.
Ытри-ым ытръэч ыннэнкымиӈыԓьыт.
Итык-ым ытри мыгнымык рээн нытваӄэнат.
Ӄутыргин аʼачекымкын амӄынэргатык ниԓюԓьысӄивӄинэт.
Ӄонпыӈ нырамлытвэӈӄэнат.
Наӄам-ым ӄутыргин пысӄункымиӈын ӄонпыӈ ытръэч уттынпык ӈаргын ымъыԓёӈэт ноԓытваӄэн.
Ымыӈ ынкы оԓытванвык нытъирэткуӄин.
Итык-ым рэсӄивычьэтэ нитӄин, ытръэч нэмэ чоттагнык варэк ӄонпыӈ ноԓытваӄэн.
Ыʼвэӄучитэ ӈэвъэн нинивӄин:
Ынраӄ мургин ӄԓявыԓ ытръэч ӄонпыӈ оԓытваркын.
Итык наӄам читэвын агыткапаӈъэвкыԓьэн.
Ӈэвъэн ночыткоӄэн:
Ӄэԓюӄ-ым миӈкри нитын, эʼквырга въэйэвиръыԓьын!
Миӈкри ӄун ытԓьата гэтэйкыԓинэт тэӈэмвъэйин иръын ынкъам ӄонагтэ.
Ӄымэԓ-ым ынкъам ӄонпыӈ гыткъэвыӈ мачапъарарыӈ ныԓеӄин.
Эԓёԓьынвэпы пыкирык, ӄутырык аʼачека пэнин тэнӈу ԓынъё: въэйиръыԓьын, конпыӈ, оԓытваԓьын!
Ӄуԓинымык-ым чекыяа ӄоԓ нытваӄэн ытръэттэгын ныгтиӈӄин, нытаӈпэраӄэн таӈвыԓгыӄаӈокэтԓьан турмэйӈэнӈэвысӄэт.
Нэмыӄэй инӄэн ӄутыргин ытръэсӄэв ӄувԓиӈээкык, уйӈэ нэмыӄэй эйичьэмиттумгыкыԓьин, ӄынур въэйиръыԓьын.
Ытръэч-ым ытԓён аръаԓя нымытԓёӄэн, ныԓгининъыӄин!
Ӄынвэр-ым ӄоԓ ӄуԓинутэкин аʼачек ӈэвынъюсӄиквъи.
Ытрэч-ым матаԓьыԓӄыԓя ивнин:
Ытръэч-ым вытку гынан рапэчайвыӈын рачвыӈкы, ынкы вытку гынан рэпириӈын гымнин ӈээкык!
ныгтиӈӄин, ытръэч-ым нинъыӄин, вытку пэчайва пэрэёԓӄыԓ.
Ԓыгэн эмынӈин ымыԓьо нываԓёмӄэнат.
Ӄынвэрэвыр рэмкын эмыпкитԓьэну нъэԓгъи: аʼачекыт ынкъам эвыр ынпыначгыткот, иԓкин ынпыӈэвыткут пэгчиӈытԓепысӄивыԓьыт.
Наӄам-ым ӈэвысӄэтэ тэӈэмыннэнъюну нэнанрачвыӈатӄэнат аʼачекыт.
Ымыԓьо ԓыгэн нэнапэчайвыӄэнат, пэнин янраӈай ныкавраӄэн.
Ӄутти-ым еп уʼрэӈэнри тыԓяма ныԓвавыӈӈоӄэнат, ныгтырэнъатанӈыӄэнат амрапэчайвыткоӈа ӈэвысӄэтык.
Ԓыгэн пэнинэмиԓ ярак пыкэргыргык эчгытвэтэӈэ нъысӄагтыӄэнат.
Ӄынвэр эвыр вэԓёмгъат Въэйиръыԓьыргин ӄоӈычгъаачеграмкын, ипэ-ым ынпыянвыт.
Аʼачекыт ынпыянва нивынэт:
Ытԓён рай рэмкын ӈэвысӄэтык тыԓеркын!
Тури рэӄыркынитык оԓвытваркынэтык?
Наваԓёмын аʼачека ынӈин ваԓьын ӈэвыскэт.
Наӄам-ым ынӈатаԓ коӈычгъаачеграмкын торымчытвэпԓыткоԓьын, ынӄэната коԓё ныченрыгчатӄэнат.
Чама нивӄинэт:
Ӄынвэр коԓё ӄутырык нэрэпириӈын!
Ԓыгэн-ым ӈан рэмкын ченрыгчакватчагъэ ганпыначгыма ынкъам ганпыӈавма, таӈымыԓьо аʼачек.
Ӄэԓюӄ-ым ытръэч Въэйиръыԓьын пэԓятгъэ гэтԓыгэ.
Турыпкитԓьэт-ым мычытвэаʼачекыт ӈэвысӄэтэ нэнанрачвыӈатӄэнат эмыннэнъюну, ымыԓьо нэнапэчайвыӄэнат.
Ӄынвэрэвыр амӄынэргатык пыкирыткуԓьэтык гамганымыткойпы гэԓгимкэтԓинэт.
Ӄынвэр-ым Въэйиръыԓьын нэмыӄэй гакавкэёԓен ярак оԓвытваԓьатык, наӄам ымыӈ ԓыгэн ԓёӈвакъотвата ыʼтԓён.
Ӄынвэр-ым ытԓыгын ивнин Въэйиръыԓьэ:
Аʼмын вынэ китаӄун эʼптэ гым гэчеватыԓьэты, раӈавысӄатынӈаӈыԓьэты ӄинэнԓьэтэтги.
Чама нэмыӄэй гым ӄԓявыԓегым ынкъам ӈавысӄэтэты нэмыӄэй тытэгъеӈыркын, энмэч ԓыгэн чинит чимгъутэ тивыркын, гымнан тырэпириӈын.
Ԓыгэнитык-ым вай мыткимэвыркын ӈэвысӄэтынӈэԓьымури, чама ӄынвэр юрэӄ морыкъаачека нэрэпириӈын.
Аԓымы гымнан ӈуткэкинэт ымыԓьо аʼачекыт тытэнгыеӈынэт эʼӄэԓьуԓӄыԓԓьэт!
Аԓымы ӄэйвэ эты ытри гамчытвэпчыткоԓенат, наӄам-ым иа’м ытри айытрыԓьовкыԓьэнат?
Ытԓыгэ ивнин:
Ытръэч-ым коԓё ԓыгэнитык ыʼмпаӈгыргэгыт, наӄам ытръэч ынкы роԓытваԓьатыркын ӈаргын ынкъам чама чоттагнык!
Въэйиръыԓьын вэнԓыги нъараӄатӄэн, эвын ԓыгэн ытԓыгэты рыԓьэтэтийгут нитӄин рачвыӈрамкэты.
Ӄынвэр-ым ытԓыгэ ейвэчу рытчынин.
Ӄорагыркэсӄэвъэ.
Ытръэч-ым ыннэн гаканъё ярак рыпкирэннин.
Ынӄъом ӈэвъэнэ ивнин:
Опопъым ӄэмынԓьэтэтгын гэчеватыԓьэты!
Чама вай ярамэгчератык тыруԓевык, юрэӄ ӈэвысӄэтынӈэԓьын!
Уʼвэӄучитэ очнэн:
Ԓыгэнитык чамъам рэӈэвысӄэтынӈэгъэ!
Чама гымык ԓыгэнитык ыʼмпаӈгыргын!
Вэнԓыги-ым рэпаԓӄооԓгык орвыткынык вытрыӈ нэкыԓтыгъэн - ӄынур-ым въиԓьын!
Ытԓьата Въэйиръыԓьын аʼтав нинэтэнӄитпыӈӄин чама эвын ԓыгэн ӈэвысӄэтынӈэйгут нинэнтыӄин кымиӈын.
Чинъюргыԓьын!
Ынӈин-ым ӈан ытԓыгэ рэмгутэннин рэпаԓӄооԓгыткынык.
Аʼмын-ым пыкиргъэт рачвыӈрамкык.
Ӄэԓюӄ-ым турыпкитԓьэн найъогъан.
Нивӄинэт:
Коԓё мэй ръэнут мэԓвъиԓьын нинэнэмгутэтӄин?
Наӄам ӈан рэпаԓӄооԓгыткынык!
Нивын:
О-ок етти!
Ии.
Ԓыгэнэвыр нэкыԓгытвыгъэн.
Намӈыԓён:
Ръэнут нинэнэмгутэтигыт?
Вынэ гымнин кымиӈын - ынӄэн Въэйиръыԓьын.
Ако вынэ ӄытрыткугыткы!
Эʼптэ ныӄамэтвасӄэвын!
Ӄэԓюӄ-ым Въэйиръыԓьын нэнрывинрыгъэн чоттагнэты, гыткъэвкы мачапъарарыӈ ныԓеӄин.
Кэтэм-ым нытурвуԓӄытвичычеӄин, эвын рэмкын гапааԓен рачвыӈкы.
Ԓюур-ым Въэйиръыԓьынэ ԓьунин тэӈвытку ынӈин гытэӈъяаԓьын таӈпэраԓьын, выԓгыӄаӈокэтԓьан, агтымайыӈкыԓьэн ӈэвысӄэт!
Ынан ӄонпыӈ чычаткына нинэвинвыгитэӄин ӈэвысӄэт.
Ӄутти-ым аʼачекымкын ӈаргын ныпиӈкучитӄинэт - ӈэвысӄэтин пэчайвыёт рачвыӈкы, чымӄымкын-ым ей арачвыӈкыԓьэнат ынкы рээн нэмыӄэй ныпиӈкучитӄинэт.
Танӈыткогты нивӄинэт:
И-ик ӄэйвъэм ыԓён Въэйиръыԓьын нэмыӄэй пэгчиӈэквъи - рэӈэвысӄэтԓьуӈгъи.
Итык-ым ытԓён пытӄуйӈэ ратвагъа эӈэвысӄэткэ!
Въэйиръыԓьын-ым рыпэт йыԓӄэтык ныԓвавӄэн, аръаԓя ӈэвысӄэт ԓинԓиӈык гэнъэԓԓин, эԓкытвама ӄонпыӈ ӄынур нинэгитэӄин.
Ӄынвэр рэмкын кыявыӈогъэ, еп Въэйиръыԓьын эйыԓӄэткэ.
Ытръэч гэмэчтъирэԓин.
Таӈэргыръомэч нэмэ рэмкын рачвыӈынвэты умэкэтгъи.
Нэмэ ԓыгэн рырачвыӈаннэн ӄоԓ мычытвъаачек - Въэйиръыԓьыргин энааԓьын, коԓё коргъаачек!
Ԓюур-ым вай нэмэ амынан ӈэвысӄэт пыкиргъи, рачвынтомгын гаԓгэпэчасӄэвԓен.
Наӄам ӈаргын нэмыӄэй нытԓепӄин Въэйиръыԓьын оԓытвагты.
Ӄынвэр ӄуԓиԓьэтгъи оԓытваԓьын:
Мэй!
Мэй!
Кита гымраӄ эʼптэгым мырачвыӈгъак!
Ынпыначга нататԓыӈгъан:
Аʼмын вынэ ӄоԓвытваркын!
Ԓыгэнитык кэмаквыргэгыт!
Еп ӈаан нымкыӄинэт четчеӈыркыт!
Въэйиръыԓьын аръаԓя эвйитвыкэ гэнъэԓԓин.
Нинивӄинэт:
Эвын ԓыгэн тырарачвыӈгъа!
Нэмыӄэй ӄԓявыԓегым таӈыннаныӈ!
Нэмыӄэй ӈавысӄатэты тытэгъеӈыркын турыгмиԓ!
Ӄынвэр иквъэт:
Аʼмын вынэ опопыӈ нынрачвыӈавнэн, ӄырым эвын эты нывйитвыгъэн!
Ытръэч-ым ӈэвысӄэт нивӄин.
Ԓыгэнитык кэмаквыргын!
Ӄэԓюк-ым ӄонпыӈ тэнӈу ныԓгыӄин вэтчата оԓытваԓьын.
Ӄынвэр-ым ӈэвысӄэтэ рырывинрынин рачвыӈынвэты.
Наӄам-ым мэрынрэӄэй Въэйиръыԓьын ныԓеӄин - мачапъарарыӈ, гыткъэвкы.
Ӄонпыӈ нэнанмараватӄэн ӈэвысӄэтэ тыԓяма, нинивӄин:
Ԓыгэнитык гараӈӈытайгыт кэмаквыргэгыт!
Въэйиръынэ ытръэч нинивӄин:
Энмэч аʼтав мынԓеркын!
Авнамаравка!
Эчги ӈан ярак амэчатгъат, ӈэвысӄэтэ Въэйиръыԓьын упынъыԓинин, таӈвытрыӈ рирэннин.
Ԓыгэнэвыр ӈэвысӄэт амынан нэмэ каврасӄэквъэ Янраӈаеты.
Въэйиръыԓьын коԓё анӈэнаԓӄотгъэ.
Аны коԓё гэвэԓеркыԓеԓин вэнвыеквэ!
Ӄынвэр-ым въайӄонагтэ, въэйиръын рычыпъыткъуръувнинэт!
Эʼми Янраӈай кавранэн, энмэч ӈэвысӄэт уйӈэ.
Гакапчачавԓен Въэйиръыԓьын ынкъам нивӄин:
Коԓё аʼмын уйнэ эӈэвысӄэткэ тытвагъак!
Пытӄыԓымӈэ гэкэвԓин Въэйиръыԓьын!
Ӄынвэр ԓьунин ӈэвысӄэт - еп-ым ярак чекыяа!
Въэйиръыԓьын коԓё ӄитпэквъи!
Ӄынур-ым ԓыгэн нинэӈиԓгытиӈуйвыӄин амйыӄытчота ӈэвысӄэт Въэйиръынэ!
Ӄынвэрэвыр ӈэвысӄэтэ кытгынтыӄаврыткын ваԓёмнэн, эӄыԓпэӄэй!
Ынкы тааԓгыԓятгъэ.
Эвын гынмыԓкин опынъыԓеё ныпкитчыӄивӄин!
Ачгытыԓьын пынԓёнэн:
Ынраӄ мэӈин?
Энмэн гынин ӄԓявытԓыӄыԓ Въэйиръын!
Энмэч вай виин гым мыпкитчыӄивык ярагты!
Ӄэԓюӄ-ым нырэӄын ӈэвысӄэт?
Ԓыгэнэвыр Въэйиръыԓьэ ӈэвысӄэт ԓыгэӄонпэчасӄэвнэн.
Ӈэвысӄэтэ ымыӈ винвыт кыԓек нэнаԓвавӄэнат.
Ԓюур-ым ынӄэн ярак ининигъи амынан Въэйиръыԓьын!
Яракэн пыкэргыргыкэн ӈирэӄ эчгытвэттэ ӄонъысӄагтынэнат.
Эвын-ым нэԓьугъэн Въэйиръыԓьын: ытръэч въэйымкын ытръэч амъэнныкагыргык гэнъэԓԓин!
Пыкитԓьэн эӄыԓпэ вакъогъэ!
Амынан ԓьуԓӄыԓ ынӈатаԓ гатаӈпэраԓен!
Ӄытԓыги-ым ынан ӄонпыӈ пиӈпиӈэ нэнэнаркэԓеӄэн ԓьуԓӄыԓ.
Энмэн-ым нивӄинэт:
Коԓё вэчьым тымнэн ӈэвысӄэт?
Эʼми вай ининикыԓьин?
Ымы ванэван ыʼнынвэтгаватын пыкитльэн.
Люур вай ӈэвысӄэт ининигъи, итык-ым лыгэн ныкытгынтатӄэн, ытръэч ярак пыкэргыргыкэн ӈирэӄ эчгытвэттэ лёнъысӄагта рыннинэт.
Лыгэнэвыр Въэйиръъыльын, вакъотвальын, кытгынтыйъонэн, ынык ӈыраткынык арычгатгъэ гытиӈӈэв.
Нэмэ ынпыянвт иквъэт:
И-ик вынэ, ынраӄ-ым таӈымыԓьо аʼачекыт нырачвыӈынат, юрэӄ ӄутти пытӄы нинъыӄинэт!
Таӈымыԓьо рачвыӈчагъат.
Энмэчьым ымыӈ Янраӈайык каврагъат.
Уʼрэӈэнри тыԓяма ынкъам ярагты танԓымынӄэн ныянотыԓьатӄэн.
Энмэч-ым ӄутти аʼачекыт нивӄинэт:
И-ик вэԓесӄун уйӈэ нэнтыркын Въэйиръыԓьын!
Эчги ӈан ярак аймавыӈӈогъат, Въэйиръыԓьын вытку каӈонаӈантогъэ, чекамӄонгачаткоӈ нинэнтыӄинэт, эвыр янотыԓьыт нэнагаԓяӄэнат ынкэӄэй.
Нэмэ амынан пыкитчыӄиквъи Въэйиръыԓьын.
Миӈкри ымы вай ынантаӈавэръыԓьын, чама ӄытԓыги ымыӈ, ынангытэӈычьын, миӈкри ӄун ымыӈ пиӈпиӈыт ԓьуԓӄыԓкинэт гэгтыткуԓинэт.
Ытԓыгын чит нывинвыӈирэсӄивӄин:
Коԓё мэй минкэмиԓ ытԓён ниԓюԓьэтӄин?
Аԓымыӈ пэнин ыʼԓёӈэт оԓытваԓьатыԓьын?
Конырыӈ-ым ӄутти ныгтыматэватӄэнат Въайэръына.
Ӄытԓыги вай экык ытԓьата винвэ нинэниԓюԓьэвӄин тэӈэмӄынныкитэ.
Эчги рэмкын ныгъевӄин, ытԓён нырагтыӄэн ынкъам въайӄонагтэ ынкъам въэйиръын нэнайпыӄэнат, ынӄо ӄонпыӈ ноԓӄэн уттынпык, нытъирэткуӄин ынкы чама ԓьуԓӄыԓ пиӈпиӈэ нэнаркэԓеӄэн.
Ӄымэԓ-ым вай Въэйиръыԓьын ӈэвысӄэтынӈэгъи!
Матаԓьа ивнин:
Вынэ ӄынрагтатгын гымнин ӈээкык, чеӈэт пиригъэн!
Эченур-ым нэмыӄэй пэтԓе морыкагты рагтыткогъа.
Въэйиръыԓьын гэтԓыгэ ӈавынрагтатгъат.
Ынӈатаԓ ытԓя гагтынкоргаватԓен: ынтыёнӈагъэ!
Ӄутти ымы рагтыръогъат уйӈэ ваԓьыт, айгоонкэнат тэнӈыткуԓьыт.
Ытръэч.
Энмэн.
Ганымытваԓенат ытԓя гэккэтэ.
Ытԓя энмэч гэнпэвԓин.
Экык ныӄорагынрэтӄэн ԓыгэчавчывагты.
Ынӄэн чавчыв ӈыронраԓьын.
Ытԓя гэккэтэ ӄонпыӈ мэчуйӈэ этэйӈэткэ, ытръэч ӄоԓ нинэнтыӄин чавчывата нэнаӄоранмыӄэнат ынанӄопӄыӄаёота.
Ӄаайпы пыкирык ӈинӄэй нивӄин:
Ыммэй!
Тыгытъэвык!
Ытԓьата ӄэԓюӄ ръэнут ныйыԓнин, ытръэч вэривриԓӄын.
Мэсӄээӄын вак ытԓя пэԓӄэтгъи.
Амынан ӈинӄэй пэԓятгъэ.
Пытӄытавэмэнӈыӈогъэ коԓё: яраӈы чимиръэтгъи.
Ӄынвэр ытԓён ӄаак нъэԓгъи.
Рагтыԓьын-ым чавчывагты тэнӈу ныԓгыӄин:
Нэмэ вай Кыкватгыткаԓгын етгъи!
Ынӈин ӄонпыӈ нъайӈавыӈӈогъан.
Паагъэ ӄэԓюӄ эвиръытвык, ԓыгэн итӄыевыԓьыт эвиръыт ыныкувикик ныпъаӄэнат.
Ынӄэната гаймычьыԓьа нэтэнынныӈын: Кыкватгыткы.
Ӄынвэр эвыр ӈинӄэй аʼачеко нъэԓгъи, эрмэтвигъи, инъытвигъи.
Ӄэԓюӄ-ым ытԓён пэнин ӈайыткынэты амкытгынта тыттэтыԓьын, наӄам наԓгыԓ мынгыткынык нинэнрыӄинэт выквийӈыт.
Ӄоԓ итгъэт пынԓятгъат оʼравэтԓьат: энмэн чавчывэн варкыт ӈирэӄ ӈээккэт ынкъам ынӄэната ынӈиннымык рэмкын рарачвыӈгъа - рарачвыгӈыт эмӈэвынъюԓьыт.
Аʼачек пынԓываԓёмгъэ.
Чимгъугъи.
Вэчьым эʼптэ гым тъыӈэвынъюсӄивык!
Эквэтгъи ейвэԓ, ӈэвынъюсӄиквъи.
Пыкэрыӈок нымнымык, ԓьунинэт ӈирэӄ аʼачекыт, тэӈэвиръыԓьыт, таӈамъысӄагтата ԓейвыԓьыт.
Аʼачекырык намӈыԓёгъан ейвэԓ:
Коԓё нырэӄигыт?
Ейвэԓе татԓыгнэнат:
Нэмыӄэй ныӈэвынъюсӄивигым.
Аʼмын-ым аны ԓыгитэнӈу нэтчын ейвэԓ аʼачека, танӈыткома чама нупынъыԓисӄычетӄин, эвыр-ым ӄоԓ ыʼръэ ныпэӄэттатӄэн.
Пытӄытэнӈу нэтчыгъэн:
Ӄэтэв-ым раӈӈытагъэ?
Чермыӈэты ваԓьэгыт!
Мэвын нъинъэтэтын!
Аʼмын эргатык рачвыӈыӈогъат ынкъам тайкавыӈогъат.
Рачвыӈын коԓё нурэӄин.
Аʼачекыт коԓё ыʼсӄагтыткота ныԓеӄинэт.
Ейвэԓе ръэтымкыӄай нинэԓьуӄин, ыʼръэ нъигнэтыԓьэтӄин, ныпэӄэтатыԓьатӄэн!
Аны кыттанӈо ымыԓьорык ныԓгыӄин!
Ярагты-ым тыԓик, ейвэԓ гагтъэватԓен, рыпэт ӄынур ванэван нотасӄыеквэ ныԓегъэн!
Ԓыгэн-ым ымгаԓята, ымпэԓята инъыԓьыт рыннинэт.
Янотгъэ.
Ӄутти гаԓганӈэнайпыԓенат, ӄэԓюӄ-ым нычимгъуӄинэт: эвын ытри ӄырым пэԓяёԓӄыԓтэ чама ытри ынанармачьыт.
Ԓыгэнэвыр иквъэт:
Вынэ ынръам мынтэйкэвмык!
Тайкавымгогъат.
Ӄоԓеаʼачека анӈэнапэнрынэн ейвэԓ!
Ейвэԓ-ым нэмэ янор ыʼръыпэӄэтатыӈогъэ.
Нэмэ тэнӈу нэтчыгъэн!
Нанвэчыёвын: пирисӄыченнин ӄоԓ аʼачегчыӈын ӄонайгыпы ынкъам ыннанмынга ринтысӄивнин нотасӄэты!
Рэнтыё аʼачекычгын ӄээӄын арычгытвагъэ, ынӄо ӄутинэӈу рэсӄиквъи.
Этынва чавчывата ейвэԓ ивнин:
Аʼмын-ым ӈээкык ӄыԓгыгын!
Мэчынкы ваԓьэгыт!
Ӈэԓвыԓ ынкъам яраӈы нэчвигъэн.
Эквэтгъэт, мууԓӄытгъэт, янра ваӈӈогъат.
Кыкватгыткаԓгын - эӈъэԓьейвэԓ тагнымытваӈӈогъэ!
Ытръэч.
Ваӈӄасӄор - чавчыв.
Амынан пэнин ваԓьын, таӈамынан.
Ныӄааԓьатӄэн амынан.
Ӄааԓьатынвык эʼӄэԓьэ ныйъоӄэн.
Янор ӄаачыко нынъэԓӄин.
Эчги ыныкимтик ымыԓьо эʼӄэԓьыт ныпкирӄинэт, нумэкэтӄинэт: эчги ныӄэминпыӄинэт ыныкимтик, ныӄамэтваӈноӄэнат, ӈэԓвыԓ ӄамэтваԓьэты ынкыри нэнакытгынтыпэнрыӄэн, ынкы эʼӄэԓьык гроԓмакы нинэнкуԓюмкыԓьэвӄин.
Эчги, капчачавык, эʼӄэԓьин ирвыт нынриԓьыԓьэвӄинэт тэнтисӄуйвык, ей эпирикэ ыргынан, ӈэԓвыԓ нэнатанвэтгыӈӄэн, нинэркээԓьэтӄин нотагты, ваӈӄасӄор нинэпириӄин, эʼӄэԓьык гроԓмакы нэнавъёнэԓьавкэн, ынӄэната нэнанмыткоӄэнат эʼӄэԓьыт.
Рыкавраԓьава ваӈкасӄор, чама груԓмыԓьэтэ нэнанмыткоӄэнат эʼӄэԓьыт.
Тэӈэмынӈин рытэ нинэткуӄинэт Ваӈӄасӄорына.
Ӄоԓ нитӄин-ым йынройгык, энмыԓыко, йынрыткынык ныткивӄин.
Ытԓён нытваӄэн ваамйынройгыӈӄач, ынкы имыт нытваӄэн.
Вусӄымчыкуръук, нувинтэтӄин, нымэйыӈӄин пэнъёԓгын нэнаяаӄэн.
Ынкъам ӈэԓвыԓьык рымагтэпы эʼӄэԓьэ ныԓьуӄин пэнъёԓгын, ныйъоӄэн, нымгоӄэнат эймэвкы.
Ынан чинитвиԓютэ нэнаваԓёмӄэнат ӄуԓиԓьыԓьыт.
Иръыӄэй нинэйыръэтӄин тымӈэраӄа, ымы-ым авэръоочга.
Ӄаарытрата нинэԓьуԓӄыԓынпыӄин ынӄэн эвиръыӄэй, оʼрапэнъёԓгыӈӄачагты нэнанарычгавӄэн, мэԓӄэгԓын оʼравэтԓьан нинэтэйкыӄин, ӄынур йыԓӄыԓьын: наӄам кукэйыръын ынкы нититыԓьэтӄин, такэчгыпат.
Ытԓён-ым ӈэԓвыԓьык рымагтэты ныпирӄысӄивӄин, ытръэч уккэнчи нинэнрыӄин.
Игыткин эʼӄэԓьин пыкэттыԓян нэнайъоӄэн, ӄэԓёӄ вусӄымчыку.
Эʼкэԓьэ ынӄэн рытрэԓьуԓӄытԓьэн иръыӄэй маравваԓята ԓьуԓӄыԓык ныркыпԓыӄэн, ныԓгэйъаркыпԓыӄэн.
Кыпԓыма эʼрыкут нивӄинэт.
Гиик!
Рэӄын ытԓыгэ гивигыт, ԓыгэн, увэма, ӄыйыԓӄыԓьэтыркын, гайӄытаӈрыԓтэԓя, гайӄытаӈарычга!
Кыпԓыпԓыткок, нынчичьэтӄин, ӄытԓыги ӄорэн рытраԓгын.
Эʼрыкут ӈан нивӄинэт.
Како, кытԓыги ӄырымэн оʼравэтԓьан!
Ӄээӄын ынӈин ныюптэӈэвыԓтэтӄинэт, ныкэмчичетӄинэт.
Гыттэпычьу итыԓьын нивӄин:
Гок вынэ мынӄамэтвамык!
Рэӄуԓым мыттаӈэнэвнагъан!
Ныӄэминпыӄинэт.
Ваӈӄасӄорына гайӄыӄоԓема, нэнапэнрыӄэн ӈэԓвыԓ аʼӄаԓьыӈӄачагты, уккэнчи гэйӄынвыргыргыԓьэвэ: гэйӄивыԓьэтэ.
Гээй, йъапэнра, йъапэнра!
Эʼӄэԓьыт йынройгыӈӄачагты ныгынтэвръуӄинэт, ирвыт ныпэчаткоӄэнат.
Ӈэԓвыԓьэ нупынъыԓийвыӄинэт йынройгыткынгыпы, чама ытри чинит нэрэтыткуӄинэт энмэпы.
Эчги эʼми ӄуԓиӄуԓ нынъэԓӄин, ӈэԓвыԓ нэнанпаавӄэн ынкы камԓеԓы кээчьивык.
Йыӄӄайъым ытԓён нымгоӄэн ӄамэтвак.
Нэргыръоӄэн-ым, нинэгитэсӄивӄин камԓеԓын-йынройгын.
Ынкы эʼӈыткынык камԓеԓы эʼӄэԓьыт гараквачаръоԓенат, ӄутти ԓюнтэӈвъитэ, ӄутти наӄам гэвъиткуԓинэт.
Эвъикэ этъянвыт нэнатаӈынмыӄэнат ымыԓьо.
Энмэн ӄоԓ гитԓинэт ӈирэргэри гаӄааԓьатԓенат.
Нэмэ ӄоԓ нэнтынэт эʼӄэԓьэ намгонат рытымԓятык, рэймэвык.
Ӈирэӄ ӄаат нанмынат ыргынан чинит.
Рораттэ напатынат.
Напатыпԓытконат, Ваӈӄасӄорына тумгытум ивнин:
Ынӈин энэԓюкэ мынтитӄэтчитынэт рорат, ымыԓьэты ԓыгэн ынӈин.
Митъэԓыги микынэ раԓвавӈынэн титӄэтык, ӈанӄэн наранмыӈын.
Ӄэгԓын, ӄутынин ӄымэк ԓывавнэн титӄэтык.
Мэткиит ӄынвэр титӄэннин.
Ивнин:
Гик, итыкэвын ытръэч наратӄатгыт, вэчьым эвытԓым нарагтыԓпэквыт.
Эймэквъэт эʼӄэԓьыт, эмэԓкэ оԓвынвык тыԓегъэт.
Ԓюур тиӈурэ тэнмавыӈӈогъат эʼӄэԓьыт.
Ваӈӄасӄорына тумгытум ивнин:
Гок, опопы ӄоныры янот гыт ыʼныпԓыткугыт!
Ԓыгэн ырыткочетымгогъат.
Гако, итыкэвын ӈыроӄ ыʼттъооԓпэнрыԓьыт ымыԓьо тымнэнат.
Ытԓён-ым гэмэчынпыткэвԓин миӈкы, мынгык, тымкычьык!
Тумгиинэ, Ваӈӄаскорына, ивнин:
Гок, аԓва ӄыԓеги, гымръам мыпэнрыгъан.
Ԓыгэн-ым ӈыроӄ мъэмит нинэӄуннинтыӄинэт.
Эвыр ыннэнмъэмитэ ӈирэют нэнанмыӄэнат.
Ынанэвтыԓмъамэта ыʼттъооԓкэн нэнанмыӄэн, ӄутырык-ым ӈыраёт, мытԓынъёт.
Нинэткуӄинэт ынръа ырыткутэ ымыԓьо.
Нэмыӄэй аʼӄанраӄавыӈ ваԓьын Ваӈӄасӄор ӄынур Ӄунԓеԓю.
Ымыԓьо маравык мэчынкы ныяакэн: ырыт, пойгын, ваӈӄасӄорӄааӈы.
Ынкъам ымы ԓьэԓеӈкы ӄэтаймак нэнаяаӄэн э’ӄэԓьык инэткук.
Ӄэтаймак ынръам нинэӈиԓгынпыӄин, мачвэйпы, чама иʼннык нинэкыԓтыӄин, нинэтэйкыӄин еӈӄиеӄ, таӈынры кэгынмэ кэгынмиԓгын.
Эʼкэԓьэ пойга ныпэнрыӄэн, ынан ынӄэн ӄэтаймак нэнавъёнэԓёӄэн, нэмыӄэй ныпэнрыткоӄэн аʼӄаԓьэты.
Амынӄэната нинэткуӄин эʼӄэԓьын.
Еп пойгын агтока нинэткуӄинэт эʼӄэԓьыт.
Нэмэ пойга ынръам нымаравӄэн аʼкаԓьэты, ԓыгэн игытӄэй нинэткуӄинэт.
Ытръэч.
Ӄунԓеԓюн ытԓыгын гэӈэквъиԓин, еп уйӈэ Ӄунԓеԓю вама.
Ытръэч ыннэн ӈээкык нытваӄэн энмэн Кытгы.
Чама ныԓгыӄин Ԓяйвыткокытгано (гэнутэкэмԓитԓин, аʼӄаԓьэпы гынтэвкы).
Ымы-ым ныԓгыӄин Томгавкытгано.
Ытԓыгын ивнин Кытгана:
Аʼмын коракэгты ӄыӈэвынъюсӄикви.
Ытԓыгэ ивнин:
Чамъам эвын, ынпыначгэгым.
Ӄырым эвын, чамъам мыӈэвынъюгъэк.
Нинивӄин:
Мэчынкы!
Ԓыгэн эмытъэт ӄыԓӄытги.
Ӈэнку варкын ейвэԓӄэй - ӈэвысӄэтӄэй.
Ынӄэн ӄыматагын.
Нинивӄин ытԓыгэ:
Ӄырым эвын.
Ынпыначгэгым.
Опопы ратан.
Ӄынвэр ӈээккэтэ ивнин:
Аны ӄыйъогын, аныӄун ӄыматагын, титэ Ӄунԓеԓюӄэй ныгтонэн.
Ӄынвэр ваԓёмгъэ ытԓыгын.
Эквэтгъи ӈавынъёсӄэвэты.
Ынпыначгыӄай-ым, пыкэрыӈок, уттимтигъи.
Коԓё нымкъэв, ԓывавтагнэты.
Пыкэрынво ԓыгнин кэтэмъейвэԓӈэвысӄэтӄэйин ваны.
Наӄам этын чинит нэмыӄэй мыгӈээккэԓьын.
Уттимтинвиривыԓьын ӈытонэн, эмэԓкэ ынпыначгытомга.
Ивнин:
Коԓё, Коԓё!
Оккой!
Ынръам рэӄыгъи!
Ивнин:
Ӈэвынъюсӄивыԓьигым.
Ивнин:
Эк, вынэ эпԓеэнъым ӄыԓьугынэт, ӄыгитэгынэт ӈэвысӄэтти гымнин.
(Инӄун ӈээккэт).
Рэсӄивгъэт.
Вакъогъэ-ым, ивнин этын:
Вайыӈӄэн-ым тырэӈэвынъюӈын, тыраматаӈыркын.
Ейвэԓӈэвысӄэтӄэй ԓыгэн-ым эʼтки-ым, мымԓытӄыԓьу, ымы эʼӄэвиръыԓьын.
Ԓыгэн-ым нъаӄапэраӄэн.
Ивнин этынва:
Ӄырым эвын ӈаанӄэн, раӄыԓӄыԓ!
Гымнин ӈээккэт ӄыгитэгынэт.
Ивнин:
Эʼквырга ԓыгэн вайыӈӄэн тырэпириӈын.
Тэвмэтэвнин ивык.
Ӄырым эвын, ӈан эʼтки ейвэԓӄэй.
Тэӈычьын ӄыматагын.
Ԓыгэн нивӄин:
Эʼквырга ԓыгэн вайыӈӄэн тыраматаӈын.
Ӄынвэр ивнин этынва:
Гиик, вынэ ԓыгэн-ым.
Ӈэвъэн ивнин:
Ӄытантэнмыӈгын, ӄытаӈкытгэмӈытогын, ымъым эԓвэԓьинэт эвиръыт ӄыныйпыӈатгынат.
Нэпԓыткугъэн.
Рытэнмавыпԓыткок, нивын:
Гик, вынэ ӄырагтытык, ӄырым ӄыӈэвынъюги.
Рырагтаннэн.
Ынӄо-ым пэтԓе нанӄатгъэ.
Ӄунԓеԓю нынӈэӄин.
Ынӄо Ӄунԓеԓю йытонэн, эвын ԓяԓёԓгын вэԓӄыԓык нытваӄэн.
Ытԓыгын ивнин ӈээккэтэ:
Энмэч Ӄунԓеԓюӄэй гагтоԓен.
Мэйӈэтгъи Ӄунԓеԓю, ԓыгэн-ым ниԓгын, аммаравыԓьын, аʼӄанымчавыӈ ваԓьын.
Мэйӈэтгъи-ым.
Эʼӄэԓьэ найъонат.
Эвын ытԓыгын гэвъиԓин ынин тэԓенъеп.
Ынраӄ-ым Ӄунԓеԓю гэгынтэвԓин чейвэ.
Эʼӄэԓьэ гакытгынтыйъоԓен.
Турынэймэвык, гапойгытагрыԓен.
Ганмыԓен.
Ӈэнку, въичыку, ытԓыгык кытгынтыпкэрэ.
Ивнин ытԓыгын:
Како, танӈычгын тыкытгынтыпэчасӄэвын.
Ытԓыгэ ивнин:
Ии, ынӄэн-ым нанмыгыт.
Ынӄэн въигъи, гымыкы етгъи, нанмыгыт ынӄэн.
Ытԓыгын ивнин:
Аʼа!
Ытԓыгэ ивнин:
Ии, гымыкы ынӄэн етгъи, ынӄэн въигъи, гымо тэԓенъеп гэвъийгым.
Ытԓыгын ивнин:
Агаа, унмыӈан-ым аʼмын.
Ԓыгиӄымэгԓюут миӈкри митыркын?
Ытԓыгэ ивнин:
Ээ, итык-ым аԓгэӄыԓматка, ӄэтэръычгын ынӄэн нъыйпыгъан, ынӄъом йыӄӄайъым нъырайъоӈгъан.
Ивнин ытԓыгын:
Вынэ ԓыгэн танԓёӈӄыԓмата, ӄэтэръычгын энмэч мыйпыгъан.
(Ӄытԓыги ынин увик гэӄитыԓин).
Ԓюур ынӄэн эюгъи.
Ӈыроча гивигъи атчытвак рэмэԓевӈык.
Мэԓеквъи-ым, иԓюԓыԓьэтгъи.
Эчги ԓыгэмԓытвэгъэ, ԓыгэрмэквъи, ӄырирнин ынин тымыткоԓьын кытооркэн.
Танӈыт ымыԓьо нинивӄинэт:
Ев-ев, торыкы ԓюнъетэ, эʼми ӈанкэн тымыткоԓьын.
Ӄунԓеԓюйгым, чит гэнанмыԓен.
Энмэч ӄинэтэӈынйиивэтгытык.
Нивын:
Рай найъогыт.
Гакоргавԓен ӈанӄэн, гивԓин:
Йъээк, ԓыгэн-ым игыр мытаӈынмыгъан.
Вэԓынкыӄун етгъи.
Эвыӈан гэюԓин.
Аʼмын-ым ԓьувыԓгыгъэт.
Пойга мараквъат.
Пойга маравма, Ӄунԓеԓюнэ нинивӄин:
Ӄээӄынуӄэй гиԓиву ӄинэԓгыги.
Ӄынвэр ивнин:
Вай-ым тынмыркынэгыт!
Ынӄо миӈкри итгъи Ӄунԓеԓю, риӈэгъи.
Иʼннык кыпԓынэн пойга.
Ԓевыт чывинин.
Ԓевыт янра иргъи.
Пԓыткугъи.
Ынръам вай эʼӄэԓьэ гиԓиву нэтчыгъэн, ранмынъюук намгогъан.
Эʼквырга ӄырым эвын - нымԓыӄэн!
Ӄынвэр нэтэвмэтэвын.
Ӄэԓьо ԓыгэн нинэткуӄинэт эʼӄэԓьыт, нэнанмыткоӄэнат.
Ӄынвэр нырагтыӄэн ытԓён.
Ӄэйвэ-ым нымкыргэри, этԓы амынан.
Ынин Кытгы - нутэкэмԓиԓ гэгмиӈэтыԓьэтԓин: миӈкы ныпкирӄин, ынкы ныгмиӈэтӄин.
Наӄам эмгынтэвыԓьын, эʼӄэԓьэ йъок, эвыр - ныгынтэвӄин.
Йытооттэ ԓыгэн нэнапэԓяӄэнат кымиӈыт.
Ынкъам пыкэрынвык, ԓыгэн нинивӄинэт ымыԓьо.
Ӄырым эвын ӄынымчеквыткы Ӄунԓеԓюӄэй, ӄэԓьо ниԓгын - аммаравыԓьын, ԓыгэн-ым анӈэнаԓьын.
Ынкы наӄам Ӄунԓеԓю ныйъоӄэн эʼӄэԓьэ.
Ԓыгэн-ым ынкы нинэткуӄинэт.
Ынин ытԓеӈи Ръэйипгэв-атӄыԓьын, экык Кытгэнин, пэнин ярак пэԓятыԓьын вынвэ ныԓгэнымԓыӄэн.
Ӄуԓин-ым ынээԓьын ивнин:
Ӄыттэтгытык ӈаеты, айвэ еп гэԓьуԓинэт э’ӄэԓьыт, - ивнин ытԓенъютэ Ӄунԓеԓю.
- Гымо аʼӄаԓьыръэтыԓӄэты мыԓӄытык.
Ӄутти пычгэтагты ӈаеты тыттэтгъэт.
Ӈэнку амэчы ныпэрӄытваӄэнат ӈайыткынык.
Ӄунԓеԓюн ытԓеӈи Ръэйипгэв ӈанӄэн аʼӄаԓьыръэтыԓӄэты гэԓӄытԓин.
Ынкъам ивтыԓин ымыԓьэты гъыԓпэӈкэтԓин - ынӄэн Ръэйипгэвын ваны.
Янор ынээԓьыт ивнинэт.
Митъэԓыги кэтэмӈэнку тыратваркын.
тымынво.
Пытԓьаԓьока нинэнтыӄинэт Ръэйипгэвынэ эʼӄэԓьыт.
Ынээԓьыт янот ивнинэт.
Митъэԓыги нарапэнрыгым, наранаӈъачавыӈӈогым, гыргоԓягты тырэчгэтатыӈо, эвыр ынкы ӄыкытгынтытагратгытык, ӄэнапэнрытык.
Эчги э’ӄэԓьыт ԓыгэймэквъэт ынкы, йъэԓыги ԓыӈкымԓячыкогты эрэтгъи - ӈанӄэн риӈэгъи эвтыԓягты.
Эʼми ныпкирӄин ыныкы, нэнамгоӄэн ранмыӈкы пойга.
Эʼквырга ԓёӈынма нинэнтыӄинэт э’ӄэԓьыт.
Эчги таӈымыԓьо пыкэтчагъат, гыргоԓягты ныриӈэсӄычетыԓьэтӄин, ӄэԓьо ныԓгэранмыӈӄэн ыннэн оʼравэтԓьан ныԓгинымӄынԓеӈу.
Ԓыӈкымԓячыкон ӄынур ёрыткон гэтчыԓин.
Эвыр ынӄэн гыргоԓягты рэӈаткоӈной Ръэйипгэв, Ӄунԓеԓюнти кытгынтытагратгъат.
Эмэԓкэ, туръурэвык ԓыӈкык, ачгыта вэтчагъат, ӄуԓиԓьэтгъэт:
Воок!
Ӄутти ӈэнри тыԓигъэт э’ӄэԓьыт, Ӄонԓяԓёрыкы пэнрыткогъат.
Йыӄӄайъым моонэнат тымыткок Ръэйипгэвынэ.
Ӄунԓеԓюрык ымы эвыт намгонат тымыткойвык эʼӄэԓьыт.
Нэткунэт-ым, рагтыгъат.
Ынкъам нэмэ ӄэйыӄын вак, нэԓьунэт эʼӄэԓьыт энарэрыԓьыт.
Нэмэ Ӄунԓеԓюнэ ытԓеӈи ивнин:
Э’ӄэԓьыт ӈотыӈӄо нэмэ ӄутти тыԓеркыт.
Гыто ӈэнри ӄыръэтэнэвнасӄэӄвэ.
Эмэԓкэ, эʼӄэԓьыт нъыԓеркынэт эвтыԓьеквэ, йынрыткынык нъытвэтчагъан Ръэйипгэв.
Ръэтыԓӄыԓеты гэнӈивыԓин ынээԓьэ.
Ынанмыԓычьа эʼӄэԓьэ, эчги ԓьунин вакъотваԓьын Ръэйипгэв, ӈоонэнӄач кавранэн, амранмыӈа яаԓеӈӄачайпы.
Эчги ԓыгинэймэвнин э’ӄэԓьын, ԓьунин.
Ԓьунин-ым, пойгын пиринин-ым, ӄутгъи.
Ынээԓьыт ӈайгыпы нывинвыԓԓепӄинэт.
Ӄутги-ым пойгын рыԓьуӈэннин аʼӄаԓьэты, иӈӄун тиӈурэ авнамаравка нитынэт - ампойга.
Рыԓьуӈэтыпԓыткук пойгын, эʼӄэԓьэ пэнрынэн.
Ынкъам Ръэйипгэв ԓыгэн нэмэ эвычагты эрэтгъи, иӈӄун йыркыӄэыʼԓьянвэты.
Ынкы пойга нымаравӄэнат.
Ӄынвэр пыкэтԓьатчагъат эвтыԓяйпы эʼӄэԓьыт.
Ӄунԓеԓюнти-ым кытгынтытагратгъат ынкъам йынрыткынык вэтчагъат.
Нэмэ иквъэт:
Воок!
Нэмэ ӄутти ырыкы тыԓигъэт.
Эвыр Ръэйипгэв гагрыноӈавԓен, ӈэнку моонэнат йыӄӄайъым тымыткоӈӈонэнат э’ӄэԓьыт.
Ӄунԓеԓюрык нэмыӄэй ӄутти нынмыткоӄэнат таӈампойга.
Нэткунэт ымыԓьо.
Рагтыгъат ынӄо.
Ӄунԓеԓю, Ръэйипгэв, эӈэӈыԓьын Уӄӄэмӄэй, Пикытъым - йичьэмитйыръыт.
Ыргин тумгыт: Ӄакачетгын, Иʼрэпиӄытъым, Пойгыԓьыӄай, Тиуйгын.
Ынӄэн ымыԓьэты Ӄунԓеԓюнин мараврат.
Ӄынвэт эʼӄэԓьыт, танӈыт тумгэквъэт ырыкы, мараквыргын нанпаавын.
О’ԓяԓёӄынтэ мэчичьу ырык чымче аноԓьатгъат.
Этԓы Ӄунԓеԓюрык рээн, ԓыгэн ырыгтумгык ӄача.
Оʼԓяԓёӄын аʼачек, энмэн Моԓԓынто.
Ӄааԓьатынвык-ым эԓек ыʼръунтэтгъи Моԓԓынто.
Иквъи томгырыкы, энмэн наранмыткомык Ӄунԓеԓюрык тумгэ.
Гивԓин:
Нивӄинэт.
Рэӄыркыт танӈыӄагтэ чымче, рэӈынӄэювыркыт, ӄымэгԓюур мытранмыткоӈынат.
Ыʼръунтэтгъи.
Тумгыт иквъэт:
Аʼмын миӈкри мынинмык?
Миӈкри мынъынтынэт?
Иквъэт:
Вэчьым пытԓяӄ мынъивынэт.
Мургин ӄаат ӄутти мынйыԓтык, кырвэчкаӈынвыт1 въаваӄыт.
Пытԓяӄ мынъынӄаараԓьоӈавынат амъянратко.
Ӄоԓ нъыԓӄытын ӈэнриԓы, нъивнинэт.
Ӄырэмкичитык.
Игыр эмчымче мыныткивмык.
Ӄутти эʼрыкут ваԓёмгъат, эмчымче киквъэт.
Эргатык-ым инъэ нанрагтатынат ӈэԓвыԓьыт эмчымче.
Ӈанӄаараԓьоӈатынат.
Нивынэт:
Чинит ӄыԓьугыткы, миӈкри ваԓьыт тэгъену ԓыӈыркыниткы, ытръэч мытрэныгйивэтыркынитык, мытривыркынитык ытръэч.
Ӈоот гымнин, ӈоот гымнин, эʼми ипэ тэгъеӈу рэԓгыӈын.
Эмыннэнъюну нэтчынэт рэмкичиԓьыт, амъянратко ӄаараԓьоӈыԓьыт.
Ӄаараԓьоӈыӈогъат.
Ӄытԓыги нанмынат рыӄаараԓьоӈавъёт, навэнвынмынат.
Моԓԓынто гэтинэнъэӄэнԓин.
Нанмыткопԓытконат-ым, яаԓегты яраӈӄачагты имтиԓӄытгъэт.
Ярак пыкиринэӈу яԓгытымгогъат, гынтэквъэт ырыгнотагты.
Нымнымэ ӄонпы нымӈыԓёӄэнат яԓгыттыԓяԓьыт аԓямачы:
Ныръэтури аԓямачы, миӈкри ныԓетури?
Ынкъам ӄутынэ ԓыгэн нинэвинвивӄинэт:
Ынӄэн Моԓԓынто гэтинэнъэӄэнԓин, ныгынтэвтыԓемури.
Ырыгнутэк, танӈынотак пыкирык, этъорымагтэты ӄээӄын гэгынтэвԓинэт.
Энмэн танӈынотагты гэԓӄытԓинэт.
Ӈэнку гэԓьэԓенръуԓинэт.
Вынэ ынкъам Ӄунԓеԓюрык нэнарэрынат ԓьэԓеӈкы.
Гэкэӈэ.
Нытымӈэвыԓьатӄэнат, ныйъотыԓяӄэнат, чама-ым эйгуԓеткыԓьин нутэнут.
Ӄынвэр Ӄунԓеԓюнэ ивнин Уӄӄэмӄэй:
Гик, аʼмын наӄам рэӄэӈэӈыԓьын мытыгйипыркын.
Вэԓер нъырэчинъюргэвӈыркын.
Гивԓин Уӄӄэмӄэй:
Гик, вынэ ӄытамӈэнвынтык!
пъэйӈэӄин.
Ӄынвэр риӈэгъи, пойгъэӈыткынэты Уӄӄэмӄэй.
Ынкы вакъогъэ пойгъэӈыткынык.
Гик, ытръэч Кывэмык (ынӄэн ӈэгны) мэԓётаԓгын эʼмпыквотытваркын, эԓгымэԓётаԓгын рымӈэвъёԓӄыԓ.
Пԓыткома ытръэч ивнинэт:
Ынкэгйит инэнԓьуӈэтгъи ыʼттъооԓягты.
Ивнин Ӄунԓеԓюнэ:
Гэк, вынэ мынэквэтыркын!
Эквэтгъэт Кывамэты.
Кывэм (ӈэгны) наԓгэрайъоӈын.
Кывэмык пыкиргъэт, ынкыри ӈайгэӈэты.
Вэтга Ӄунԓеԓюнти тыттэтгъэт Кывамэты.
Ӈайыткынык ԓюур найъогъан умӄы - ынкы ӈайыткынык нытваӄэн.
Нанмыгъан.
Орвэты нэнԓьэтэтын ымыԓьэты умӄы.
Рыпкирэтык, вэтга тамӈэнвыӈгъат.
Нэмэ Уӄӄэмӄэй мыӈигъи.
Ивнинэт:
Эгэгэгэй!
Ытръэч вай кынэԓгыԓӄык ӄунӄыԓи (ӄунэкык вайкынаԓьэн) мытынъэйӈэвыркын, тоттыӈаӄэргавкы Пиӄытъымынэ эʼрапэнрыркынэн.
Мыӈипԓыткугъэт, эквэтгъэт.
Оʼтчой тыԓеԓьэтгъэт - нурэӄин тыԓян.
Ӄынвэр ӈэнку пыкиргъэт.
Ӄэгԓынангэт, тоттыӈаӄэргавык пыкиргъэт.
Тэгмэчынкы ӄунэкык вайкынаԓьэн эричиткэ, эʼчесӄиквъи.
Пиӄытъымынэ эʼрапэнрынэн, раԓкогты гынтэвыԓьын тэвмэчынкы ӄооԓга инэгнинтынин.
Ӄооԓгын нанӄык тэвмэчынкы гирԓин, тытԓыкагыргык кэӈэтыԓьын кынъунин.
Эвын ыныгпэччесӄык гэнирэтԓин, ӄооԓгын, ӄаайпы ваԓьын, нинэнрыӄин.
Ԓыгэн-ым эвыр оммачайпынэн.
Ӄунԓеԓюнти пыкиргъэт.
Ӄунԓеԓюнэ пиринин, апаӄатԓынэн.
Нинэнрыӄин ваԓы ԓинԓиӈыгйит ынкъам нинивӄин:
Вай-ым тынмыркынэгыт, эвыр эӄуԓиԓьыръукэ риты, ытԓыгын эвыр итык ивкэ рэнтыӈын.
Рыттэԓьё ӄоԓеԓьыръочгатгэ.
Ытԓя ынин кытгынтынтогъэ.
Ивнин Ӄунԓеԓюнэ:
Вай-ым тургин кымиӈын мытынмыркын!
Ытԓя рэсӄиквъи.
У’вэӄуч ивнин:
Кымиӈын нанмыркын!
Ытԓыгын ӈытогъэ.
Ивнинэт:
Аʼмын тэӈытръэчкин гымнин кымиӈын ӄытриԓгыткы, ынӈэ анмыка.
Ӄунԓеԓюнэ нинивӄинэт:
Вытку эвыт Оʼԓяԓёӄынтэ ратвыӈыткы, мытрэтриԓӈын.
Эвыр атвыка-ым мытранмыӈын.
Ӄоԓ нивӄин:
Ка-ако, тэӈытръэч кымиӈын, ӄэйвэ ӄытриԓгыткы.
Ӄунԓеԓюнэ ивнин:
Гок, ԓёӈытва рытыркын, вай-ым тытынпыркын!
Гэк, вынэ опопъым мытвыгъан.
Эченур ынӈэ ивкэ.
Ынан тывнэн.
Ӄунԓеԓюнэ ивнин:
Ратаӈытвыӈын ыныкит, мытрайъоӈынат, ымыԓьо мытранмыткоӈынат.
Моонэн тывкы, ныкваткоӄэн.
Ӄунԓеԓюнэ нинивӄин:
Ԓыгэн ӄыгтытвыркын, ынӈэ ыʼръунтэткэ.
Тывымгонэн.
Ивнинэт:
Гако, аʼмын-ым Танӈынотагты гэԓӄытԓинэт.
Ԓыгитэӈыннэн тыттатын ӈэнриԓы.
Митъэԓыги гимԓыттъыԓин, ганӄойвэнтовыԓьатԓен.
Нэтриԓын аʼачек.
Мэчичьу ынкы омаквъат, рэсӄиквъэт.
Эмэԓкэ, ӄынур чаёткома, этъо таӈытвытконэн, таӈымӈыԓтэԓыткогъэ вайкынаԓьын.
Эквэтгъи Ӄунԓеԓюн рэмкын.
Пыкиргъэт ӈэнри.
Найъогъан тэкэмыннэн тыттатын, гимԓыттъивыԓин ынръа.
Коԓё ԓыгэн-ым никвыӄин.
Ӈэнкугиӈкы Пикытъымын эԓгарвэнӄор чигԓиԓгэннин, наӄам майӈыԓьэӈыргыԓьын.
Чигԓенкэмԓиԓԓьэвнин.
Чигԓенкэмԓиԓԓьэвыпԓыткунин, эʼӈгыргэпы иԓгэннин.
Нымкыӄин ӈиԓгын нэнйыԓгэтын.
Рэквэтэвнин эчгэтты, рымъэйӈэнин, ӄооԓгын пиринин, рыгыргоԓявнэн, ивнин.
Гочч!
Эԓгарвэнӄаайӈын эчгэтты иʼрэԓӄытгъи, эʼӈгыргыкаӈонаӈаткогъэ эчгэтты.
Тинтин эмнымэйӈъэв нинэнинтыткуӄин эвтыԓягты, чайкойӈымэԓ мэйӈэԓьу.
Тыттэтгъи, ынкэӄэтгъи-ым, оʼраӈанӄо рыягнавкы вэтчагъэ.
Тыттэтгъи ӄоԓ оʼравэтԓьан ӈэԓгэпы.
Ынӄо таӈымыԓьо тыттэтръугъэт нэԓгыеквэ.
Ымыԓьо тыттэтгъэт, эԓгарвэнӄор ӈэнку нанмыгъан.
Эквэтгъэт.
Найъон Оʼԓяԓёӄ.
Ныкитэ пыкиргъэт ӈэԓвыԓьык.
Нэнарэрӄэн рыюԓьын.
Ныԓвавӄэн ԓьук.
Ӄынвэр ваӈэйпыӈӈогъат Ӄунԓеԓюнти, рыюԓьын энарэрма, нивӄинэт:
Моԓԓынтой!
Ӄоԓ ԓюур.
Вогой, вогой, вогой.
Моԓԓынто нивӄин.
Найъогъан, нивын:
Миӈкы яраӈы, мыныԓӄынмык ярагты.
Ярак уʼрэквъэт, еп ыяа нэԓьунэт ярат.
Моԓԓынто найыкыргыкыԓтыгъан, инӄун еп ыяа эвнэӄуԓиԓьэткэ нитын.
Пыкиргъэт-ым, нэкыԓтыгъэн Моԓԓынто.
Ӈаргын орвык напэԓян.
Рэсӄиквъэт.
Ӄунԓеԓюнти ымыԓьо.
Тоттыԓԓывыргыргыръок, чотгэӈгыпы ваԓяйӈын йытонэн О’ԓяԓёӄына.
Ԓыгэн эвыр вэтга уткучитгъи ваԓяйӈа.
Ӄоԓ оʼравэтԓьан ԓыгэн эвыр чывинин.
Ӄутынэ, Ӄунԓеԓюнэ тумгэ, ивнин:
Гок, аныӈан.
Ӄоԓ энмэч тымнэн!
Уӄӄэмӄэйынэ ивнинэт:
Гэк, вынэ ӄыпиригыткы, эченур ынӈэ анмыка!
Нэпиригъэн Оʼԓяԓёӄ Ӄунԓеԓюрык.
Нэнпирӄыгъэн-ым, нырыттэԓӄэн.
Чывэоʼравэтԓьан Уӄӄэмӄэйынэ чаакаегты рытриԓнин.
Ынкъам эмэԓкэ Уӄӄэмӄэйынэ ягыӈӄачайпы чичиккэннин.
Ԓюур ԓыгэн, аԓымы чит чывипыт, ӄотымгогъэ.
Ԓюур эвыӈӈогъэ ӄоттыԓяма.
Гоккой, гоккой.
Уӄӄэмӄэйынэ ивнин:
Ягов, мэрынрэ!
Вэнԓыги нивӄин.
Гоккой, гоккой!
Уӄӄэмӄэйынэ кыпԓынэн ынӈин ивыԓьэтыԓьэтыԓьын.
Ԓюур ӄоԓ иквъи:
Го!
Мэркычгыргын, эʼми Оʼԓяԓёӄ?
Оʼԓяԓёӄын ӈэвъэн таӈӄонпы нивӄин.
Оʼԓяԓёӄ нанмыркын.
Гынмыԓкин тымъё оʼравэтԓьан Ӄунԓеԓюнэ ивнин:Вай, ӈоот, мытрыттэԓыркын.
Ӄынмыгын вай!
Ԓыгэн эвыр кыпԓынэн иʼннык ваԓячга.
Тымнэн.
Ымыԓьо нанмынат, ымы ӈэвыскэтти.
Ӈытогъат ракватынвэты.
Нэтрыгъэн Моԓԓынто.
Мынгыт яаԓейпы нэкыԓтынэт.
Ӄаагтатыԓьо нэԓгыгъэн ынӈин мынгыкыԓтэты, тангагԓыӈычьата.
Ыʼръунтэтыԓьын, ыʼмӈычвыно ԓыӈкы ынӈин нынтыӄин, тинэнъэӄэӈыԓьын.
Ынръам айвэкэн, ӈэнри тыԓямакэн.
Вайкынаԓьын.
Ӈэнри пыкиргъэт.
Ӈэнку ԓыгэгтыӄаанматгъат, наԓгэгтыӄаанмыгъан ынпыначгын, ӄунэккэԓьын.
Ӈанӄэн нэмэ нэнэквэтэвын Моԓԓынто ырыграӈӄачагты.
Моԓԓынто гаӈаԓвыԓьыма нынрагтатӄэн.
Ӄэԓюӄ-ым ыʼмӈычвыно ныԓгыӄин, тинэнъэӄэӈыԓьын нынтэрмэчьыӈэвӄин.
Миӈкри иа’м гъыръунтэтԓин!
Тымӈэтваԓьыт оʼравэтԓьат рынмыӈаннэнат.
Ӄынвэр пыкиргъэт ярагты.
Пыкирык-ым нанмыгъан Моԓԓынто.
Ынӈин ӄынвэр нымытваӈӈогъат амаравка.
Ӄонпы паагъэ мараквыргын.
КЫТГИ, ӃУНԒЕԒЮН ЧАКЫГЭТ Эʼмитԓёнайгыт, ытԓыгигыт?
Аʼрэԓпыӈо аʼӄаԓьэпы ныгынтэвӄин чейвэ гэӈээккэтэ ӈэргэрык.
Ныкитэ вусӄымчыку энмык кувԓыткугъи, кэмчичетгъи.
Гыткамԓягъэ.
Ԓьуԓгэннин кэмчичетыԓьын ӈээккэтэ ытԓыгын.
Ытԓён нытэӈъэв эвтыԓягты пиӈкугъи.
Ивтыԓык турирык, ытԓыгын эʼйӈэвнин, ивнин:
Эʼмитԓёнайгыт, ытԓыгигыт?
Ивнин ытԓыгэ:
Ӈотӄэнайгым итыкэвын.
Ытръэч этъым тыгыткамԓягъак.
Ӈээккэтэ ивнин:
Йыӄӄэй-ым мынрэӄэквыт, миӈкри мынтыгыт?
Ытԓыгэ ивнин:
Ев-ев, опопы ӈутку ӄэнанмыгэ.
Наӄам тырэтэвиминӈэты, гынык ԓыги ԓыӈӄэвигым.
Эвыр рэнанмы-ым, ринэпԓыткугъэ румкэвкы-ым коракэгты ӄынымпэнрыгэ.
Ӈэнку ыʼннатчыӈатгыт, ротванвыгъет ыʼннутэргыгыт.
Эвыр Ӄонԓяԓёрыкы ынӈэ авнатвыка ыʼнынтыркынигыт.
Эвыр ӈэнку нараматаӈыркынэгыт, ынӈэ эʼнӄэткэ, ыʼнматаркынэгыт.
Ытԓыгын тымнэн, румкэвнин.
Коракэгты эквэтгъи.
Ӈэнку пыкиргъи.
Ивнинэт:
Гымо торыкагты тыгынтэвык, гымнин ытԓыгын гынтавтыԓяма гыткамԓягъэ.
Инэтэннинъэйвыгъи ынан.
Инэнинъэйвыпԓыткугъи, иниквъи.
Ӈутку ӄэнанмыгэ.
Ынкъам чама иниквъи.
Ӈэнку рэпкиры, ротванвыгъет ыʼннутэргыгыт, ыʼныргыткун нутэсӄын, ыʼнтэйкын атчытванвыԓӄыԓ.
Ынкъам чама ымыӈ иниквъи.
Ӄонԓяԓёрыкы ынӈэ атвыка ыʼнынтыркынигыт.
Ынкъам ымы иниквъи.
Ӈэнку раматаӈык, ынӈэ эʼнӄэткэ.
Ԓымаԓяквъат коракыԓьыт.
Ротванвык нэнутэргыгъэн, натаванвыӈын.
Ынкы ымычьычоӈэт ныпэрӄытваӄэн.
Ӄынвэр мэчичьу наматагъан.
Кымиӈэтгъи ынкы, ӈээкык йытонэн.
Ынӄоры нэмэ, эʼӄэԓьэ йъок, гынтэквъи.
Миӈкы ныпкирӄин, ӈэнку нэмэ натчыӄэн.
Ӈэнку виин ныматаӄэн.
Нэмэ ныгръоӄэн.
Эчги ӈэнку ныгръоӄэн, нинивӄинэт ынкэкинэт:
Ӄырым эвын ӄынымчеквыткы Ӄунԓеԓюӄэй.
Опопы ратан мараквыргын.
Ратанӈавӈэн, варат нытумгэвыркын.
Наӄам эвын нымԓыӄэнат, аʼӄанраӄавыӈ ваԓьыт Ӄунԓеԓюнти.
Вынэ варат нытумгэвыркын.
Вытку ынӈин нутэкэмԓиԓыпԓыткугъи, вытку ынкы паагъэ мараквыргын вак.
Миӈкы ныпкирӄин, нэмэ ныматаӄэн, нэмэ ныгмиӈэтӄин.
Нотакаврапԓыткоӈ, ӄэгԓынангэт паагъэ вак мараквыргын.
Эргыпо нъэԓгъи Кытги, Ӄунԓеԓюн чакыгэт.
Томгавкытгано нъэԓгъи.
Кытгинэ мараквыргын эʼнӄу гэԓгыԓин.
Ӈотӄэн ытръэч.
Эʼчууԓгынэ Ӄункинвиӈ гэтэнымченԓин.
Ӄааԓьатыԓьыт гимтиԓӄытԓинэт, ӄынур айвэ.
Ӄункинвиӈ гэнъюԓин.
Анок-ым, мырэнык.
Ԓыгэн-ым Выёӄонкэнвэӈ, ныӄытԓиӄин, нъэнӄэӄин-ым ԓыгэн, гавъяԓен.
Рыюԓьын-ым, ӈэԓвыԓ ринтынин мранмачы.
Ӄэтэв рэмкэ ԓюут нэԓьугъэн ӈэԓвыԓ.
Ако нэнԓьэтэтын ынӄэн этынвэты, Аʼчооԓгырыкы, ӈэԓвыԓ.
Ԓыгэн-ым эрмэчьын вэтгычемгъоԓьын, ӄынур ԓыгэн ииԓгын.
Миӈкыри пыԓитык, ԓыгэн ԓюӈпэԓӄынтыԓьын.
Рыпкирэннин рэмкэ ӈэԓвыԓ.
Эʼчууԓгын-ым гивԓин:
Эʼмъим рыюԓьын?
Ивнин:
Ӄоо, эʼми, эвын эмӈэԓвыԓ тыԓьугъэн.
Эрмэчьэ Эʼчууԓгынэ ӄырирнин рыюԓьын.
Ԓьунин, ныйыԓӄэтӄин.
Ивнин:
Како, эʼми ӈэԓвыԓ?
Ԓюур эйиԓыкэ гэнъэԓԓин, авэтгавка, ытръэч мынга нывэтгавӄэн.
Эʼчууԓгынэ ивнин:
Гок, аʼмын ынръам ԓыгэтъыԓрочгыпгъэ.
Гако вынэ вэчьым тырэнтъыԓеквыт имтик, опопы мачынан, вэԓер тъыныпкирэтгыт имтитэ.
Эмтэгты имтинин.
Ӄутти акватыӈӈок, энарэракватыӈок, ивнинэт:
Ӄынатчыӈатгыткы ӈоонко ӈэԓвыԓ.
Имтик рыпкирэннин рыюԓьын, эвын ымыԓьо уйӈэ оʼравэтԓьат, ӄэԓёӄ.
Эʼчууԓгынэ гивԓинэт.
Пытԓяӄ ӈэԓвыԓ ӄэнарэрыркынэткы.
Рыпкирэтык имтик ивнин:
Егов, аʼтав ӄыръатчаӈыркын ӈутку имтик, моргынан-ым мынрэԓьуӈыркын ӈэԓвыԓ.
Наӄам ынан ԓыги, нъэнӄэӄин рыюԓьын, гавъяԓен.
Пытԓяӄ-ым нэԓьугъэн ӈэԓвыԓ.
Ԓыгэн-ым ӈаԓвыԓьэты ӄытгъи Эʼчууԓгын гээвкы, танԓёӈэнарэра, ӄэԓёӄ ыʼръунтэннин, ынкъам ынан ԓыги нинэԓгыӄин, миӈкы варкын ӈэԓвыԓ.
Ӈэԓвыԓьык-ым пыкирык, ивнинэт тумгыт:
Танԓымынӄо ӄъурэвыркынитык, пытԓяк, ӈэԓвыԓьыԓӄырирыԓьытури.
Эчги имтик нэнъурэвэтын ӈэԓвыԓ, Эʼчууԓгын эмтэгты ӄытгъи, ӈан ытри мэӈин.
Имтик пыкирык, Эʼчууԓгынэ Ӄункинвиӈ ивнин:
Гок, итык эвын еп нытԓепыткуйгыт?
Гако нивмури.
Вэчьым тумгин оʼравэтԓьан энмэч вэчьым въигъи.
Аʼмын ынӈатаԓ нивигым.
Этэӈэтэвкэ (аӄамэтвака) рэвъигъэ, мытръаӄапэрагъа.
Ынӈин ивыпԓыткук, тумгытум ивнин:
Нэмэ наԓвыԓьэты ӄыԓӄытги, ӄыгтыгын ӈэԓвыԓ, ӄырэтгыткы, ԓыгэн ӈутку мынӄаанмат.
Ӈаԓвыԓьэты аʼтчама, оʼравэтԓьат ԓымынӄоры ныпкирыткуӄинэт, пытԓяӄ ӈаԓвыԓьыэнарэрыԓьыт.
Ӈэԓвыԓ нэныпкирэтын эмтэгты.
Тумгыт ымыԓьо гумэкэтԓинэт.
Эʼчууԓгынэ тумгыт ивнинэт:
Аʼмын мэй, тумгин оʼравэтԓьан ыʼмъычычонэт мытрэнтэвиминӈэннын.
Гик, аʼмын йъарат вэты аʼткэвма вагты, тотъэты вагты нэрэркурмык.
Гако вынэ тэӈэтэвкин (акватӄамэтваӄэн) моочгычымӈы ӄынмыгыткы.
Нанмыгъан.
Ивнинэт:
Эӄыԓпэ ӄынвэнӈыркыниткы.
Ытԓён ынан таӈынанавыԓӄычьын ыʼттъымычвиткукин ваԓы ӄаатъымык нинэмнэйвыӄин.
Нинивӄинэт:
Гик, вынэ тумгин оʼравэтԓьан мытынтэвимиӈэтыркын, эӄыԓпэ ӄинэвэнӈэтыркынитык.
Эӄыԓпэ мынынтэнмавыркын, ратанӈавӈэн, йъарат ӈавычгычемгъок нэрэркурмык.
Гик, итык эвын энанрыԓпэркэн ваԓяйӈын тыԓгэнэрвавыӈӈон, энмэч итык тынирвынӈэвын.
Како ԓюур ӄынвэр эйыԓӄыкэ нъэԓԓьэн, ԓыгунмытъыԓԓьэн эвыӈӈогъэ:
Гэмэԓевигоом!
Ԓыгэн Эʼчууԓгынэ тумгыт нинивӄинэт:
Гик, эӄыԓпэ ӄинэвэнӈэтыркынитык, ӄувиркынитык!
Наӄам тумгыт эвын гэвинвынинъэйвыткуԓинэт, гэмитъэйвыпԓыткуԓинэт.
Тырапытԓьангагчавӈыркынэтык, ӄыпытԓьагагчавыркынэтык, ынӈэ пэтԓе эпԓыткукэ.
Энмэч ӄынвэр ӈэԓвыԓ гытъэквъи, еп увипԓыткукэ.
Ӄынвэр ӄоԓ ивнин:
Ӄынӈэюквын ӈэԓвыԓ.
Эвыр рэнӈэювӈын, эӄыԓпэ ӄырэтгын, ӄыетги.
Тэӈэвыԓьык рээн рэмкын ӄамэтваткогъэ гэчевкы.
Ӈэԓвыԓ рыӈаёвма, нувиӄинэт.
Чама нинивӄинэт:
Гыткат кытэӈупчивыркыниткы, ӄытэегиԓгыӈыркынитык, ӄытаӄымԓяӈыркынэтык.
Ӄынвэр увэма увэнтатымгогъэ, рамаԓявӈыӈӈогъэ унмытъыԓԓьэн.
Нивӄин:
Энмэч тымэԓеквъэк.
Ԓыгэн ԓюӈӄуԓиԓьэтыԓьын Эʼчууԓгын.
Ытръэч тумгыт нинивӄинэт:
Аʼтав амтаӈъянва ӄувиркынитык, рай ӈэԓвыԓ рэтыркынин.
Ӈэԓвыԓ рыпкирэннин.
Ԓыгиунмытъыԓԓьэн ԓыгэн нымэԓевтыԓеӄин, ныԓгигпиԓьыԓьэтӄин.
Ӈэԓвыԓ рыпкирэтык, аԓымы ванэван нырэӄыгъэн, чекавэтываӄ нъэйӈэткусӄычетӄин тъыԓԓьэн.
Эвыр нивӄин:
Вынэ вай тытэӈмэԓевык.
Эʼчууԓгын нивӄин тъыԓԓьэты:
Гик, вынэ рэмкын ныӄамэтваркын, чеӈэт мытынтэнмавыпԓыткогыт.
Эʼтки йъарат пыкирык нэривмык.
Аʼмын како ӈавычгычемгъоԓьыторэ.
Гик, энмэч эӄыԓпэ ӄытэӈэтэвыркын, вай рынэкавъёйгыт.
Вынэ вай тытэӈмэԓевык.
Тырапаагъа ынӈин итык.
Этԓё-ов.
Чеӈэт моочгычымӈы тумгин мытынмыгъан.
Ԓыгэн амэтъо нивӄин:
Вынэ тымэԓевык.
Ынан тырапаагъа ыннин итык.
Гик, вынэ чеӈэт мытынмын тумгин моочгычымӈы.
Наӄам мытратвыӈын, нэривмык.
Аʼтав эмгытԓитэ тымыткы!
Ӄынвэр ынӈин тымӈэнотъаёк ныӄуԓиԓьэтысӄычетӄин ӈаԓвыԓьыӈӄачагты, нувинтэтыԓьэтӄин.
Эвыт ԓыгэн нивӄин:
Вынэ тыԓгитэӈмэԓевык, ԓыгэн тыԓгимчегъэк ынӈин итык, тырапаагъа игыр выячьатык.
Како вынэ Эʼчууԓгынэ ивнинэт тумгыт:
Коԓё аʼмын миӈкри?
Тури рэӄын ривӈытык?
Наӄам тумгин моочгычымӈы аʼтав ԓыгэн мытынмыгъан, нэръэйӈэԓьэнмык.
Гым тивыркын.
Опопы энмэч мынъынгагчаватыркын.
Ԓюур ӄынвэр нотагты ԓыгийъэгынтэквъи.
Ынӄо-ым ӄынвэр нэмэ уʼрэквъи, эвын мэчыйӄунтэтык.
Эʼчууԓгын эвын гэтэӈытвиԓин, чит ынӄэн нэнанмыӄэн ԓыгиунмытъыԓԓьэн, нэнапытԓьаранмыӈӄэн.
Ԓыгэн-ым гэԓгунмытэйкыԓин итыкэвын, гэԓгинтэӈытвэтԓин, ныгынкойӈъав гэнъэԓԓин.
Ытръэч.
Чьомарагтыгыргын гатваԓен.
Ынин ытԓыгын айваната гаӄапԓёнмыԓен.
Еп ытԓён ныппыԓюӄин, ӈинӄэю вама.
Ыммайӈанӈэт ытԓыгын ԓыги гэԓгыԓин.
Ыммайӈанӈэт гэрэрмэвӈыԓин, гарамԓытвэнԓен.
Таӈкоԓё гэрмэвԓин, чама гаԓгэмԓытвэԓен, чама ԓыгэн гэԓгинъытвиԓин.
Ымыӈ ԓыгиԓвэт пэрэӈӈонэнат кытгынтата.
Ынӈин этыӈӈой-ым, эймэквъи айванагты.
Кыткытык, эмэԓкэ вытатык, ынин ватомгын ивнин:
Ԓыгэн аӈӄачормэты, ыʼтвынпанвэты, мыныԓӄынмык.
Ԓюур ӈэнку пыкиргъэт.
Ытри-ым ӄээӄынуӄэй вак, ыʼтвыԓьын уʼрэквъи.
Эчги ыʼтвыԓьын нэԓьугъэн, тумгытум моонэн нинъэйвык.
Нинивӄин:
Эвыр ӈутку рэмпэӈыт, митъэԓыги ԓыгэн рэӄэ нараԓпынрыгым.
Эвыр ынкы энайыръыйпама, ыʼтвэпы, ӄэнатангагԓыӈыркын чама ӄинэтэӈвинрэнӈыркын инэйпэԓьык, ныннэпы ӄинъэйӈэвыркын:
Чьомарагтыгыыр, ӄывинрэтыркын ыʼтвыйыръыйпэк!
Пыԓԓяӄ аʼтавнымайӈъав ӄинъэйӈэвыркын.
Чьомарагтыгыр!
Энмэч ӄынвэр ӄинивыркын.
Ӄинвиӈэтӄээтыркын, ӄэйӈун ыʼнӄапԓёнмыӄаатгыт!
Ӄэгԓынангэт ырыкагты ԓюур ӈыпасӄэвымгогъат.
Коԓё коԓтаыʼтвычгын гэԓгитэнйыръэтԓин имырэӄэ.
Ытри тааʼчомата, чагчомата гэйыръэтԓин коԓтаыʼтвычгын.
Энаӈайпамгогъат.
Ивнин тумгэ Чьомарагтыгыргын:
Аʼтав ӄырэвинрэнӈыркын!
Кэтэмынӈин ытԓыгин ӄапԓёнмыткоԓьын ыʼтвыԓьын гэетԓин.
Вэнратымгогъэ.
Ӄынвэр пэтԓе тумгиинэ ивнин:
Вынэ ӄыгагчавыркын, этъым гагчавыркыт инэӈэйпэк вай имԓетыркын!
Этынвыԓьын ыʼтвин Чьомарагтыгыргына пынԓёнэн:
Эты вай ринтэ рытык рэчимэты?
Наӄам чагчомат пыԓвынта гэкыԓтыԓинэт.
Ԓыгэн таӈкоԓё нымэйыӈӄинэт, таӈынанэтчычьыт.
Ӄутынэ ивнин, этынвыԓьа, ынык ытԓыгык энанматыԓьа:
Гэ, аʼмын, ӄэйвэ ӄырым, нитчыӄинэт!
Кыԓтэчгэпы пиринин чагчомачгын, тэӈпиринин-ым, тааԓгыԓятгъэ, оʼравэтԓьаԓԓяпгъэ.
Уйӈэ оʼравэтԓьака эчги нъэԓгъи амноныӈӄач, ӈутри ринтысӄивнин амноӈэты чагчомачгын ыннанмынга.
Ԓюур аӈӄаараргыргык чыгэгчыкутгъи чагчомачгын.
Тумгиинэ ивнин, тъарыгнэн:
А-г-ааа!
Иаʼм ынръам рэнтысӄэвычгатын, роԓьаӄанӈэнавычгатыркын!
Рытааԓгыԓявнэн Чьомарагтыгыргына.
Чыгагчыкойпы тиӈунин ыннанмынга.
Рынрынин амноӈэты, нотасӄыткынэты.
Тумгытум винвэ аʼткэвма гитэнин.
Эвыр ӄоԓ чичеквъи-ым, ивнин:
Эӄыԓпэ ӄывинрэтыркын вынэ!
Эвыр-ым гагчавыԓьатыӈогъэ, амӈаԓгыԓ рынрыӈӈонэнат чагчомат.
Инэнйыръын ыʼтвычыкукин нэпԓыткугъэн йыпэк.
Ынӄэн ыʼтвэрмэчьэ айванаԓьа тумгыт ивнинэт:
Вынэ ыʼтвъэт мыныйпэгъэн.
Чьомарагтыгыргына ивнин:
Этъым вай амгымнан рынрык рэчимэтгъэ?
Нэмэ ивнин ыʼтвэрмэчьэ:
Вынэ нитчыӄин, ӈаԓгыԓыткота мынынтыгъэн.
Эчги ынӈин ивнин-ым, ӈэранвакъосӄооԓгэпы пиринин, ԓюур ԓыгэн ԓевтык гыргочагты риԓгиннин.
Эмнуӈык нъэԓык, иквъи:
Вай, миӈкы тырэтриԓнын?
Ынръам эʼӈвэнатыӈогъэ (таароӈыӈогъэ) ынык ытԓыгык тымыткоԓьын айванармачьын.
Ивнин:
Ӈутку-ым вай ӄытриԓгын.
Рытриԓнин-ым, ивнин:
Ԓеӈытъа гыт Чьумэйгыт эккэйгыт?
Ии.
Гик, вынэ рэмкын нычаёткогъан,- ыʼтвэрмэчьэ ивнинэт чиниткинэт аʼачекыт,- гик, вынэ ӄуннумэкэквытык!
Нэмэ Чьомарагтыгыргына тумгытум винвэ аʼткэвма гитэнин.
Эвыр коԓ чичеквъи, ивнин:
Нэмэ гыт ԓыгэн тымӈэтваӈӈогъэ?
Ӄывинрэтыркын уттынумэкэвкы, тъачеӈычэрыӈӈогъэ, чинит ивкэ.
Мывинрэтыркын!
Эвыр-ым ытԓён кытгынтакватгъэ оттыгэченвэты.
Коԓё уттуут румэкэвнин!
Чаёткогъат.
Чаёпԓыткок, пынрынэн кимитъэ айванаԓьа: чагчоман ымыԓьэты йыԓнин, ынкъам тааʼчоман, рырканаԓгыкоԓтаԓгын ымыԓьэты, ԓыгэкоԓтаԓгын ымыԓьэты, ӈиԓгытко-о-о-т!
Ынӄэнат рыянръавнэнат йыԓьёттэ, ивнин:
Ӈотӄэнат гыныкагты.
Коԓё нымкыӄин имыръэнут йыԓнин.
Нэмэ тумгытум винвэ аʼткэвма гитэнин, эчги ымыԓьо кимитъын нэйыԓыпԓыткун.
Эвын-ым ӄоԓ чичеквъи:
Вынэ ӄытимтиӈыркын, мынрагтыркын.
Ынӄэн ԓыгэн куԓтэк ӄинэчымӄэтги.
Тэмтэӈымгогъэ.
Тимтиӈыԓьын нэнатангагԓыӈӄэн.
Эвын-ым ӄоԓ ныгагчавӄэн.
Мэчемпэтԓе нинивӄин:
Вынэ коԓё ымычьычонэт тимтиӈыркын!
Эчги ԓыгэпԓыткоӈӈогъэ тимтиӈык, ӄынут мачамэмтэйпыӈ нъэԓгъи, тумгиинэ пойгын пирисӄыченнин, кытгынтакванма ивнин:
Ев-о, вынэ мыпэԓячгатгыт, ӄэйӈун ыʼнӄапԓёнмычгатгыт!
Аʼмын-ым имыт эмтэйпысӄычаннэн, пойгын пиринин, кытыгтываԓяркыԓягъэ томгээна.
Эквэтгъэт, ымы ԓюӈынрэӄэвэ рыннин, ӄэԓюӄ нымкыӄин кимитъын йыԓнин.
Энмэч-ым ԓымӈэ кимитъэ нинэрэтын.
Ытръэч.
Нынымытваӄэнат ыннэннымык йъэԓгытомгыт.
Ынпычьын, Ӄаантано итыԓьын, ыʼттъыётраԓьо нитӄин.
Ӈинчьэн-ым - Йиԓьы, ынкы рачымчо.
Ӄоԓ рыннин ӈэргэрык Ӄаантана Йиԓьы ивнин:
Китаӄун мынаӈаӈрачвыӈченмык.
Мэӈин эпԓеэн армаӈ ваԓьын.
Э-э,- ӄутынэ ивнин.
Ԓыгэн итык нымэԓьэв нынымытваӄэнат, ӄонпыӈ нытэӈычьэтӄинэт.
Рытгэватԓыӄэва, ӄоԓерыёрагтэты Йиԓьы ԓюур пыԓӄэтгъи, наӄам ымыӈ нытэвыӄэн, ытръэч ныԓгитэвмэтэвӄин гытгыԓӄатык.
Тэвыԓьанма, ныԓгиӄувчимгъуӄин, нивӄин.
Аԓымы чит ԓыгикыргысӄыԓьын тыԓян!
Этыӄун тытымӈэвык?
Коԓё ԓыгиръэмиӈкэтэ тытак?
Тантыԓяӄэвъяӈӈота гитԓин аԓьэӄатыԓьатык, наӄам коԓё гытгийӈын!
Ӄынвэр гытгыԓӄатыӈогъэ.
Эчги ԓыгэн егэ рынинин нутэсӄын - ԓюур тэӈкыргысӄэтгъи.
Рытааԓгыԓявнэн игыткин ынин аԓьэӄатын: ӄытԓыги ӄырымэн гытгын, ӄытԓыги ытръэч ӄорэн аʼчанӄораттыт.
Аԓымы аръаԓя чемысӄыԓьын, таӈъаӄапыԓӄаты ваԓьын.
Ытԓён-ым оʼтчой аԓьэӄатыԓьатгъэ - амгынотъыԓётагнэты!
Аԓымы еп тэркэнэнэма рагтакватгъэ!
Эмӄэԓеԓвынэ ытръэч иквъи.
Ытԓён вай ӄанан тырэӄыркын?
Ымыӈ ӄораыттык тыпыԓӄатыӈок?
Ӄамэтвама ӈэвъэнэ пынԓёнэн:Нырэӄигыт оʼтчой, аԓымы Ӄаанты еп этиркининикэ эквэтгъи?
Вытку ынӈин ивкы, кэтъонэн ыргин гайъэԓга вэтгав.
Ӈотӄо нэмэ рытгэватыԓӄэва татԓыгнэн Ӄаанты.
Эвын ыʼԓетык, Ӄаанты нырагтытыԓяӄэн.
Эгытъыԓёвэнвыеквэ ныԓеӄин ярак пыкэрыӈок.
Ԓюур таӈамэчатгъат ярат.
Гыроԓмакы ԓыԓепыткугъи.
Аръаԓя ԓыгонмычыко нытвэтчатваӄэн.
Ынӄоры таӈъаӄаттатыӈ!
Таӈымъыԓёнэт тыттэтвиригъи, вытку воԓӄытвэма тыттэтгъи!
Тыттэтык, рытааԓгыԓявнэн чит онмычыкон.
Кытԓыги ӄоравэнвычыко гэткивԓин.
Ынӄо ытръэч иквъи:
Ако, эвыӈан ымыӈ Йиԓьы мэчынкы!
Эԓымӈэ ӈан!
Китъам ӄун эпԓеэн ӈотӄо миӈкри ритгъэ?
Нэмэ ӄээӄын нымэԓьэв вагъат.
Ӄоԓ итгъи инэнвинэвыԓьын Йиԓьы рагтыгъэ эвын вуԓӄытвик.
Рэсӄиквъи ярак.
Пэнъёԓгын нынԓетӄин, увикук нынпытваӄэн.
Ытръэч ӈэвъэн ванэван нивын етти, ымыӈ ԓюнгитэтэ рэсӄивыԓьын ыʼвэӄуч.
Рэӄык кургъи?
Ынӈин ԓыгэн пэнъёԓгыткогты ваԓьатыркын!
Ӄынвэр янор эʼйӈэвнин.
Ԓёӈочыткота.
Ынӄо рэймэвнин, тэӈгитэнин паԓёмтэԓнэн выегыргын.
Этԓы нывъентогъан.
Гэԓгичеӈыттэтԓин уʼвэӄуч.
Эʼйӈэвнинэт энараԓьыт.
Нанрочавын, ынӄо намайынԓян, нэнпэтын.
Эргатык вуԓӄытвик нувиӄин, ԓюур ваԓёмнэн гэкэӈвыргыргыԓьын.
Ӈытогъэ.
Гэкэӈыԓьын ивнин.
Етти!
Ԓюур эԓкыԓнин ӄуԓиӄуԓ.
Эмӄэԓеԓвынэ нивӄин.
Аԓымы мытынпэтын!
Ымыӈ эвиръыт мытычвиткунэт, ымы орвоор митъэ тычвиткуйвын, гаканйы мытынвэнӈыгъэн, нэԓгыт мытынрагтатынат.
Янор-ым гэԓгичеӈыттэтԓин, ԓьуԓӄыԓ ӄынур ыʼԓьыԓ гэнъэԓԓин, нивӄин.
Юрэӄ аны ынӄэн рэтырэт.
Ынӈин ытԓён вэтчатвама, Ӄаантана кыԓгыпэнрынэн пыкитԓьэн, ынӄо кынмаԓ рэсӄиквъэт ярак.
Йиԓьыӈ панэна нытвэтчатваӄэн ӈаргын.
Инэӈэк ноԓытваӄэн.
Вытку ӈэвъэнэ аʼйӈавынво витысӄычетгъи, ынӄо рэсӄиквъи.
Рыԓык, ӈэвъэн иквъи:
Эʼтки торарамкыԓьытвагъак нымнымык, ытԓякы.
Ыʼвэӄучитэ рымӈыԓявнэн, миӈкри гитԓин.
Атчьатык, эмчимгъутэ нъэйӈэԓьэтӄин Ӄаанты.
Эргатык инъэ Ӄаанты амэвычаӈэръа ӈытогъэ ярайпы, эʼчесӄиквъи.
Эʼчепԓыткук, чит рэсӄивыркын, ытръэч гэԓгийӈэръуԓин, ымыӈ чиниткинэт егыт этԓы ныԓьунинэт.
Ымыӈ инэӈ, ынык чымче ваԓьын, тэйиԓиӈэ ԓьук нэнаԓвавӄэн.
Ӄынвэр гаԓгэӄэвъяӈӈоԓен, ампамъяԓьын гагтыквыӈӈоԓен.
Ӄынвэрэвыр ӄэргаквъэ.
Пэнинэмиԓ яраӈы чымче, ымыӈ инэӈ пэнинэк.
Ӄытԓыги, чинитыттэ гантымӈэватԓен.
Йъэԓгытомгын йъонэн ынкъам ивнин:
Аʼм вынэ мэчынкы!
Мынпаамык игыт ынӈин итыԓьэтык!
Ыннаны гэйгуԓенмури!
Мынтаӈытваркын пэнинэмиԓ!
Ытръэч.
Энмэн.
Кэйӈын ытри умӄы, кынмаԓ ынпэԓьыт, пэнрывыԓгыгъат.
Аʼмын коԓё гинэмыԓкичитԓинэт тортэркыгыргоԓятык, вытку тэркамэчанма пԓыткугъэт.
Кэйӈын ԓыгэн ынкы энамыԓкэнвык вагъэ.
Умӄъым эквэтгъи.
Кэйӈын нэԓьугъэн кэйӈыйичьэмиттумгэ.
Намӈыԓёгъан:
Гэрэӄигыт?
Умӄэтэ ынӈин инэнтыгъи.
Аԓымы ыннаны ынпэԓьымури.
Йичьэмиттумгэ ытԓён нивын:
Ынан мытратаӄэчгыӈӈын.
Ынӄоры кэйӈын пэԓӄэтгъи.
Кэйӈыйичьэмиттумгэ наԓӄырэрыӈӈогъан умӄы.
Аӈӄачормык нэԓьугъэн ръавыйӈын.
Ынкы амынан ныръэвуӄин Увъаԓяйӈын, ынӄэн кэйӈын.
Йынрыткынык-ым нынымытваӄэн ӄэпэр.
Ытԓён нытԓепӄин.
Гытъэвкы ръавэты ӄытгъи.
Ръэвык ӄача нъэйӈэткуӄинэт иʼгыт ынкъам риӄукэт.
Эʼӄэԓиӈэ кайӈэты, ӄэпэрык яаԓ нъэԓгъэт.
Увъэԓенэ нинэвириӈӄин ръэв.
Ӄэпэр ымы эʼнӄу нинэԓгыӄин.
Ӄэпэр вэнԓыги эймэквъи.
Увъэԓы ръавыткынгыпы кэӈкэԓетгъи.
Ӄэпэр ивнин:
Вытку ринэнруԓыԓтэвы - рэймэвы.
Игыр-ым ӄырым!
Ынръам кэйӈэ кыпԓынэн ӄэпэр.
Аʼмын аны вытгиӈэтгъи ӄэпэрин гыткаԓгын нанӄэты, тъайытчанэн, егъентонэн.
Ръавоӈногъэ ӄэпэр, нинивӄин кэйӈын:
Гынмыеп тивыркынигыт!
Нъыруԓтыгъэн - ӄырым тъынрэӄэквыт!
Ӄэмипԓыткук, ӄэпэр панэнагты йыԓӄысӄиквъи.
Арычга нинэгитэӄин кэйӈын.
Пэтԓе Увъэԓы въигъи.
Йыԓӄыма ӄэпэрык, ръавэты эймэквъи умӄы.
Риӄукэт эвыр иʼгыт гынтэквъэт омӄайпы.
Нэныгъевын ӄэпэр.
Еԓьой!
Мургинэйгыт инэнъегтэԓевыԓьигыт!
Ӈаан ръавэты умӄы ӄытыркын!
Ӄэпэр очыткогъэ:
Тырэнгынтэвэнӈытык - аԓва ӄыԓетык!
Ӄутгъи.
Эʼйӈэвнин умӄы.
Йъонэн ӄэпэрэ, ивнин:
Коԓё аваԓёмкыԓьэгыт!
Умӄэтэ нинивӄин:
Нэмыӄэй тыгытъэтыркын!
Умӄы вэнԓыги ӄамэтваӈӈогъэ.
Ӄэпэрэ йъонэн.
Ӄаптэткынэты пиӈкугъи, ёойвыӈӈонэн - нэнаԓвавӄэн, ӄынвэр эʼннэпы моонэн.
Рыпиркыԓевнин ынкъам тымнэн.
Аʼтчаԓьыт иʼгыт ынкъам риӄукэт эʼйӈэвнинэт:
Ӈоот вай ӄынугыткы!
Еп нычиитӄин.
Эвыр наномгогъан.
Ӄэпэр-ым панэнагты эквэтгъи.
Роԓьянвыт ивнинэт:
Еԓьоторэ!
Вай гым тэквэтыркын!
Ӄываԓёмгытык митъэԓыги: эчги нарайъоркынэтык эрмэчьэ - ӄыруԓтыркынитык!
Ӄэпэр эквэтгъи.
Ӈотӄо умӄэтэ ръэӄэԓиӈэвнинэт иʼгыт, риӄукэт.
Эвыр-ым ымыԓьо эквэтръугъэт.
Ытръэч.
Рэӄокаԓгын ынкъам кэйӈын гэԓьувыԓгыԓинэт.
Риӄукэтэ пынԓёнэн:
Ытԓён ӈан гынан этъопэԓ ынанръанот айыԓго нинэԓгигыт?
Кэйӈэ татԓыгнэн:
Ынанэтъопэԓ гымнан айыԓго нинэԓгигым умкычыкукин.
Риӄукэтэ пынԓёнэн:
Ытԓён ӈан-ым ръэнут умкычыкукин айыԓго нинэԓгигыт?
Ик-ка-ако!
Энмэн ытԓён рэвымрэв!
Риӄукэтэ тэнӈу ԓыӈыӈӈонэн.
Кэйӈэ ивнин:
Иаʼм ытԓён тэнӈу инэԓгыркын?
Аʼм вынэ итык гынин айыԓго ԓынъё гымнан нэнаӄонынмэгым!
Вынэ ӄырым ӄыӄонынмыгын рэвымрэв!
Миӈкри ӄун омкычыкоеквэ ԓяйвыма ытԓён майӈычаӈыттыгыргын риӈэсӄычетыԓьын!
Ынӄоры-ым кэйӈэ пынԓёнэн рэӄокаԓгын:
Гынан-ым мэӈин кытайыԓго?
Гымнан майӈайыԓго нинэԓгигым энмэн ытԓён тымкыԓевыт!
Миӈкри ӄун ыныкит ынан оʼраӈанӄо ръэнут нэнагтыӄэчгытрынпэравӄэн ынӄъом ныпэгԓяӄэн, ӄымэԓ-ым ынӄэната гымнинэт тумгыт нымкыӄин нэнанмыӄэнат.
Нэмыӄэй кэйӈэ тэнӈу ԓыгнин.
Ивнин рэӄокаԓгын:
Итык гымнан гынин айыԓго ԓынъё тымкыԓевыт гаймаӈэн мэчынкы нэнаӄонынмэгым!
Риӄукэтэ ивнин:
Вынэ ӄырым ӄыӄонынмыгын!
Энмэч гыт ынӄэн наранмыгыт!
Ынӄоры-ым ӄръачетыӈогъат.
Ӄынвэр риӄукэтэ ивнин:
Китаӄун гынан вайыӈӄэн ӈэгны гыргоԓягты ӄыԓыпйиквигын, ынанъаёк ӄэйӈун ынӄо ӄоԓ ԓейвыркын тымкыԓевыт!
Ынкъам гым-ым вайынрэ омкычыкогты мыԓӄытгъэк!
Амъянра мыныԓӄырирынэт мэтиву айыԓго ԓынъёттэ!
гэӈирэнрэвымрэвуԓин, кэйӈын-ым атӄо гэԓгыԓин - ӄэԓюӄ-ым гэԓӄэгнэвԓин.
Кэйӈын ныпкитчыӄивӄин риӄукэк, эвын ныԓгатӄатӄэн чама нымутԓытъыръуӄин ӄагнаквыргэпы.
Пыкитԓьэн кэйӈын ивнин риӄукэтэ:
Эвын-ым тивыркынигыт: эʼтки тымкыԓевыт!
Айыԓгыгыргын чама эмтэгинӈэтыԓьын!
Ӄэԓюӄ-ым кэйӈын авъеткынка нытваӄэн, ытръэч нытъыԓкамаграӄэн.
Риӄукэтэ ивнин кэйӈын:
Гынинэт-ым вай вайыӈӄэнат айыԓго ԓынъёттэ ӈирэӄ рэвымрэвыт тырэтынэт.
Рыпэт ԓёнтатԓыӈа рыннин кэйӈэ рэӄокаԓгын, ӄэԓюӄ эмтъыԓе!
Энмэч-ым рэӄокаԓгын нывэнвыкоргавӄэн, эмчимгъутэ нивӄин:
Коԓё ивкэ миӈкри мынмыркын!
Ԓыгэн-ым ӈан ӄымэԓ тъытэйӈэтынӈэгъэк!
Риӄукэтэ ивнин кэйӈын:
Вынэ ӄэԓюӄ гымнинэйгыт ыʼԓгытумгигыт, аʼтав мырэнмэԓевэнӈыгыт.
Наӄам ԓымӈэ кэйӈэ татԓыгнэн:
Итык ратваӈыт инэнмэԓевэтичгыт гынинэт, аʼтав таԓваԓывавтагнэты ӄинэрэнмэԓевэнӈыги!
Рэӄокаԓгын эӄыԓпэ чемгъотвагъэ ынкъам иквъи:
Ытръэч-ым ԓыгэн рэтэвиминӈыгъэ, итык-ым ԓыгэн кытэ.
Кэйӈэ ивнин:
Ԓыгэн мачынан!
Эʼтки тырэмэԓевӈыркын!
Риӄукэтэ тэйкынин пэнъёԓгын, ынӄоры-ым йынйына атынвэпы нининэнъыԓиӄин, ӄоԓ-ым ӄэԓюӄ нытъыԓкамаграръоӄэн!
Риӄукэтэ нинивӄин:
Еԓьоӄай!
Пычкытэ рэтэвиминӈыгъэ!
Энмэч ԓыгэмаԓявыӈогъэ!
ымыԓьэты ӈыԓетгъи!
Эчги ымыԓьэты рыгрыг тыԓвыгъи - кэйӈын въигъи!
Аʼмын-ым рэӄокаԓгын ыннангэвэгты тэкичгынӈэгъи.
Ымыԓьо эмнуӈкинэт гынникыт гумэкэтԓинэт.
Иʼны, ӄораӈы, кэйӈын, ӄэпэр, ыԓваӄор, рэӄокаԓгын, мэԓётаԓгын, йиԓьэйиԓ ынкъам пипиӄыԓгыӄэй.
Ытри амрарачвыӈӈа гумэкэтԓинэт: эпԓеэн мэӈин ынанэнъычьын эмнуӈгынникык.
Иʼгэ гантэнмавԓен инъыԓьын ынрэмэчынпыиʼны.
Ӄаата-ым гантэнмавԓен авынъысӄаӄовэнӄор: ӄааԓвата-ым- ыԓваваӈӄасӄор: миԓютэтэ гантэнмавԓен нэмыӄэй ынрамачынпымэԓётаԓгын.
Ынӄэнат-ым гынникыт ӄонпыӈ рытэнмавъёттэ, ӄонпыӈ энъэргыпатыԓьыт.
Эʼквырга вэнԓыги ымыԓьо гарачвынԓенат.
Вэԓерӈан ԓыгэчекыяайпы гамгоԓенат.
Уʼрэӈэнри тыԓяма ӄонпыӈ ыԓваваӈӄасӄор ныяаноттыԓякэн.
Ынкы нычымчыӄэн иʼны.
Иʼгык-ым - ыʼсӄаӄовэнӄор.
Ыʼсӄаӄовэнӄаак-ым - мэԓётаԓгын.
Ӄынвэрэвыр, ярагты тыԓяма, ыʼсӄаӄовэнӄор янотыԓьо нъэԓгъи.
Ымыԓьорык вэнвэпы кыԓек ныԓвавӄэн.
Миӈкри-ым ытԓён пэнин гэкэӈыԓьэтык яаё оʼравэтԓьата, ынӄэната кыннымыркъав ныԓеӄин.
Ынанъяаԓеӈӄач ӄонпыӈ ныԓеӄин йиԓьэйиԓ, ынкъам ынӄоры рэӄокаԓгын, ӄэпэр ынкъам кэйӈын.
коԓё нымэйӈытэԓгэтӄин!
Ынӄоры-ым ыʼсӄаӄовэнӄор пыкиргъи, ынык нычымчыӄэн ыԓваваӈӄасӄор, ынык яаԓеӈӄач гатваԓен иʼны, эвыр иʼгык яаԓ мэԓётаԓгын.
Ӄэԓюӄ-ым ымыԓьо ԓыԓепыԓьыт иквъэт:
Оок како-о!
Пипиӄыԓгыӄэй янотыԓьо итгъи!
Таӈымыԓьо пэчайвынэнат - аԓымыӈ ынанмыӄычьыӄай чама ынанчевтыгыткачьын!
Чама иквъэт:
Китаӄун пыкэрыӈокэнат винвыт мынгитэсӄивынэт!
Эпԓеэн мэӈин ынанэвԓываӄычьын?
Нэгитэсӄивынэт винвыт.
Ныԓьуӄинэт таӈвэтгырыӈ ваԓьыт пипиӄыԓгин ыʼԓрат, эмчымче ръэтъеквэк ваԓьыт.
Ипэ-ым ыʼсӄаӄовэнӄорэн ынанорачьыт винвыт.
Чичеквъэт: ипэ ыʼсӄаӄовэнӄор янотыԓьо гитԓин.
Пипиӄыԓгыӄэй нэчичевын ынӈот: ӄытԓыги ытри ныԓгинымкыргэри, ытръэч танԓымынӄэн ыʼԓрачыкойпы нъаԓянтоӄэн: коԓ намэчатӄэн-ым, ынраӄ ӄоԓ ӈоонко пэтԓеӄэй ныпинтыӄэтӄин, ԓыгэн-ым ӄынур ӄонпыӈ пипиӄыԓгыӄэй нывытрэтӄин ынкъам ӄынур ӄонпыӈ ныяноттыԓяӄэн!
Ытръэч ынанъяраӈӄачкэн ԓыԓяпыԓьэты гэпкитԓин ынкъам ӄытԓыги нъыръытэԓгэтӄин!
Ынӈин вай!
Ытръэч.
Таляӈкы ы’ттъыютльэт увэленутэкин гатваленат эвын увэлельу.
Чигтэленъепкин ынкы вальыт чит ганымытваленат нымэльэв, аӈъока.
Ынпыянвэн нинъэйвыт вэтыӄун танлымалявъёлӄылтэ.
Ынкъам тэлвэ моргынан ынӄэн чит вэты кыляёлӄыл, яатльэты тывъёлӄыл ынкалӄаӈын.
Тэлвэ ӈэвъэнйыръын ынтыёльатыльылӄыл - епэчгин ӈээккэӄэю ныторымгоӄэн гъюлетык : ваӈэк, э’птык, тааткок, энанватык, тарытрыӈкы, эвыр рачыкон рымигчирэвык.
Ӈээккэӄэй, лыгэн ыяагты танчайвыткоӈ нынъэлӄин, ытльата нэнанлымӈэнавӄэн нотайпы лейвык.
Нинэныгйивэтӄин тэнутэсӄыӈкы.
Янот, турэлетвык, нымыйӈалӄэнат.
Наӄам винрит ымы тэлеӈ гэчимгъулинэт.
Винрит ныкэтгуӄинэт нутэсӄык э’лыткук.
Киткит рыпанрэвавкы нутэсӄын, кинмыт нывытрэтӄинэт.
Нивлыӄинэт, рылгымил у’мэльыт, кинмыт, ӄутти-ым гытыӈ вальыт, - нэтлегӄинэт.
Льэлеӈит, ӄэтытвак нутэсӄычыку, нэтлеэтӄинэт, ынкъам мытӄык рытук, кырвэнтонво ӄулитэйӈэтык, нэмэлымӈэ нычачаӄэнат.
Ынӄоры, ыныкит нутэнут нывтатӄэн, ынръам льэлеӈкин вагыргын лыги нытчыӄин.
Янот нытапаттъылӄылӈыӄэнат.
Турынӈэльыт ыпаттъылӄылтэ нэтлегӄинэт, янот-ым туннэлюк мачнычымйыӄэнат.
Рымавтыт нынуӄинэт рымэмылмоллылгав, рымэтэ, ынкъам рымытӄылгав: мытӄымыт чимычвиткутэ.
Ӄутырык-ым лыгэннынръэлевӄинэт муллык.
Ынӄэн тэйӈэт - турынӈэльыт рымавтыт, вытвыттэ  рук нычачаӄэн.
Ынръам льэлеӈкин роолӄыл, ӄэтоолӄыл чама ыпаттьо яаёлӄыл,нэмэлымӈэ ныпатӄэн.
Миӈкри-ӄун апатка рытык ӄынур ныйигэтӄин.
Чама татынгэтъянвыт нивӄинэт:
Ии, ынӄэнат апаткэӄоӄоӈальыт, ӄынур гывчелкат.
Гывчелкат, йильэвытрыт, киткит мыӄыӈ вальыт, ӄонпы выквыткынык ӄынур вэтчатвальыт, ӄынур гамганотагчельэты пынлёльыт.
Ынӄэн нивӄинэт нутэгчильыт.
Нэмэ ӈоон пинтыӄэтгъиамрамӈылёльанӈа.
Ынкъам нутэгчильэ носӄэӈ.
Вайыпаттъылӄыылӈытальыморэ.
Ӄутырык-ым вичу нытчыӄиӈ.
Амӈылёльатка, энмэч ӄытавтыӈыркын, ампынлёльатык, нэмэвытвыттэ ӄынвэр рэриӈэӈыт - э’чгынрэ рэтэӄуӄуӈэӈыкыкватӄоӄоӈата.
Ӈэвысӄэтэ нытэйкыӄин амалватыӈачьэпы льэлеӈкинроолӄыл: юӈэвыт, ыпаттъылӄылтэ, рылӄыӈэт-чипъэт, вытвыттэ-рымавыт.
Ынръам ӄэтыӈоръоӈӈок, ыныкит ныръынтоӄэн, рэмкынпэпэӄылгывэракнынъэлӄин.
Нэмэлымӈээтлы эмӄынгивик ныръынтон.
Эты, миӈкри вакэлеӈит: лымэвыр аӈӄы эгилэ итык, оматык ӈаргынэн - ныръынтоӄэн.
Ричитык нынилгиӄэвӄинэт эӄуттэврэт чама рыркэн кэӈиӄинтэючгыт.
Пипиӄылгэ въэйкин кэнмылгын нынумэкэвӄин, ывэрачыконытамайӈыӄэнльэлеӈкин чинит роолӄыл.
Колё нымкыӄиннутэсӄыгиӈэтэ, чама нотасӄыткыната нинэривлыльэтӄин палӄомралгын, ээкэлгын, кымчекылгын!
- Нутэгчильэ ӈэвысӄэтэ колёамалваӈ вальын кэнмылгын льалянръоӈӈок ныривлыӄин.
Ӈээккэӄэгти ӄырым яал нытванат ынпыянвэпы.
Ынпыянва ӈааккаӄаеты нынкалыровӄэн, миӈкри вальын тыӈачьылгынльэлеӈкы роолӄыл ынкъам вэты тайкыёлӄыл, миӈкри ёолӄылпыгпыгчыко.
Этлы эмъюӈэв пыръёлӄыл: юӈэвык нынръэлевӄинэт ӈыргэт, киткит вэчовтыт.
Ыпаттъылӄылык нынръэлевӄинэт тэркывтыт, вээвтыт, тыӈэльыт ваамнолгык, йыркыӄэву рук чама ыпаттъо лыӈык туртэкичгык.
Ныгтыйгыӄэн эйгысӄыкин нутэнут, колё ныёо’ӄэн.
Ӈэвысӄэтэ лыги лынъёлӄыл амалваӈ нъэлыльын ӈаргынэн.
Ынӄэната ымы яраӈы гэнчимгьувлин, миӈкри вальылӄыл: утъымыт, варэт, рэтэм.
Элеръук, вэты нырэтэмэтӄин яраӈы рэпалга, миӈкри кун элек ванэван ӄонпы нъэӄэгнитӄин.
Айгынлейпы йъок, пэнин ичычгэтыльын: кытыйгын чама эчывъяч.
Кытайычгэръок аӈӄайпы - тъаёвъял чама ичычгын.
Нутэнут ӈалгыл аӈӄальын, тапӄаткынык вальын  нымытван пэнинэ’ӄэйгэтыльын.
Ынӄэната элек яраӈы вэты нырэтэмэтӄин рэпалга, этӄыявкэгты ёрот ынкъам чоттагнычыкокэн нымытвакэн яанаӈат.
миӈкри кун элек ванэван ӄонпы нъэӄэгнитӄин.
Айгынлейпы йъок, пэнин ичычгэтыльын: кытыйгын чама эчывъяч.
Кытайычгэръок аӈӄайпы - тъаёвъял чама ичычгын.
Нутэнут ӈалгыл аӈӄальын, тапӄаткынык вальын  нымытван пэнинэ’ӄэйгэтыльын.
Ынӄэната элек яраӈы вэты нырэтэмэтӄин рэпалга, этӄыявкэгты ёрот ынкъам чоттагнычыкокэн нымытвакэн яанаӈат.
Ыныкит рэтэмэтык яраӈы каргытӄыльота, илыръук, ныйитръуӄин чоттагнэты - элыӈаӈгыргын.
Чама яагты вальыт: эвиръыт, нэлгыт, энэтрон-ёроӈы, яаё элек, - нэчепыӄэнат.
Мэлетык, ӄымэл нытапъаӈӄэнат ӈаргын.
Ӄутти, кытэтӄыявыльыт, ныкыквыраӄэнат.
Этъопэл таачьата нынкыквавӄэнат.
Ынкъам вэты эӈъэлю нылгыӄин элекин рэтэм рэпалгэн.
Тэӈыйипыкимыръэнут нымытвакэн, яагты вальын, этъопэл ынӄэн эвын.
таляӈкы нынымытвапэраӄэн.
Нэмэлымӈэ рэмкын гаӄэнъянвылен.
Нивӄинэт.
Ии, ынӄэнат гаймычьыльыт.
Ынӈъэм ынӄэн тэӈэмчинит яанаӈ рытомгавъёлӄыл, тайкыёлкыл, эмытъэт епэчгин ӈээккэӄэю, ӈинӄэю вама - тургыттэпэвыльыт рытляпавъёлӄылтэ: ваӈэк - ытльата, тэминӈэтык - ытлыгэ,ынкъам титэ липле эвнэтгивылтэткэ нымэйӈэтынэт.
Лыэрачыко нымытвак, ыныкит таӈкычгэпык нымытвагыргын ынкэкин, нэмэ лым танычьыыргын.
Кыткытръок, туръылытвык, кыкватык нутэсӄын, льэлеӈкин яаё ёроӈы нынпирӄыӄин.
Ӈалгыл аграт нынтитгытэтӄинэт, э’рти , ӄынур пучьэт, ныгтоӄэнат.
Ротъым ынӈин вэтчагты нынпэлявӄэн.
Ротьымэты нынилгиӄэвӄин элекин яаёлӄыл энэтрон, тайкыё нэмыӄэй льаляӈӄаанмыёналгэпы.
Амынан кынмэн нульивэтӄин, миӈкри-ӄун нынпэлявӄэн рэлку ыннэн ээк, рынлявъё эмвулӄытвик: эргыӄаво.
Чама, ӄол нитӄин, нораёа’тӄэн ӈаргынэн, мъыкмиӈыльыт ныралкотваӄэнат.
Элекин яаёлӄыл ёроӄай ныппылюӄин, чама нымыркуӄин .
Мэлмэлетык, ымыльо нынтоӄэнат.
Ынкъам ӈавэтынва нинэнитлитӄин чьовыргын, нинэквутӄин ротъымык .
Нинэнльэтэтӄинэт ӈаргыногты нэлгыт-айколтэ, нэнатэвляӄэнат кытыйгырайвалявкы, нинэнчымӄэтӄинэт, ынӄоры нинэтрилӄинэт рэнолыӈкы.
Нинэпириӄинэт ӈирэӄ-ӈырокрилти галгэн, нэнаӈоймалеӄэн рэлкун.
Ӈуйӈугти нинэнлывэтӄинэт пэнъёлгык.
Нотайкоч рэлкукин - рэпалгэн, ӈан чит яаё рэтэму: мэчынкы нъигигэтӄин, аткэка нынъэлӄин, ынкъам нытчыпӄин нотайкочо - нутгыӄин тэнъэк ымы ыттэ.
Ӈэвысӄэтти нылютэӄинэт э’чуулгычыку, ынӄоры нытэнъэӄин нотайкоч, миӈкри-ӄун тэленъеп уйӈэгатвален чоп.
галгэн, нэнаӈоймалеӄэн рэлкун.
Ӈуйӈугти нинэнлывэтӄинэт пэнъёлгык.
Нотайкоч рэлкукин - рэпалгэн, ӈан чит яаё рэтэму: мэчынкы нъигигэтӄин, аткэка нынъэлӄин, ынкъам нытчыпӄин нотайкочо - нутгыӄин тэнъэк ымы ыттэ.
Ӈэвысӄэтти нылютэӄинэт э’чуулгычыку, ынӄоры нытэнъэӄин нотайкоч, миӈкри-ӄун тэленъеп уйӈэгатвален чоп.
Ыттыт колё нэрмэкин тэнъэткук чама ныкэтгуӄин танойгынмытатык, тэнъэк мытӄыквыт ынкъам ӄутти мытӄыръэлетыльыт яаёлӄылтэ.
О’мрыӈа - эмэйыӈкыльин ӈэвъэнйыръыӄэй, ытръэч унмык авэтгавкыльэн.
Нунтымӄин, ынкъам ӈэвысӄэттумгэ айъокыльэн.
Вытку чинит ӄытэ нитӄин ырыкагты, ръэнутэт, этчеты вальыт, рымэгчеравыӈок.
Ӈавэтынва О’мрыӈана яӈачыкойпы йытонэн энэтрон ынкъам етъаӈрытчынин: йъэнниткунинэт чематгыргыт.
Эвын ӈаргынэн гомавлен.
Энаральыт нэмыӄэй нэнэтровӄэнат.
Ӈэвысӄэтти пынлятвылга нитӄинэт: нывинрэтвылгыӄинэт ронпатык.
О’мрыӈа, энэтровыльын, ӈэвысӄэтэ найъон, нэвинрэтын ронпэрӄыльын.
Наӄам колё нымэйыӈӄин льалянрон: ӈыранчьовыргыльын.
Нэмэлым чьовыргыт гарылгыленат налгэпы: тъэр нэлгыт - ынӈин мыкэльыт чьовыргыт.
етъаӈ гэтчылин, лыгэн ытръэч таӈынпэрӄы гэтчылин.
Ӈалгыл аграт нэнтитгытэвынэт,ӈаргыногты натанат, иӈӄун таӈынчымӄаты.
Ынӄоры нэнвиривын ымыльэты росӄын, нэнчымӄэтын, нэмыӄэй виин ӈаргыногты натан ръэгэгавынвы.
Гэпэӈъивэтлинэт.
О’мрыӈана пынлёнэнат:
Виин кытэ мынпаӈъэвӈыто?
Ӈэвысӄэтти татлыӈгьат:
Ии.
Рывиривнин вэлмоллыёчгын, йымэтвальын.
Йытонэнат моллычыкойпы ӄаматкынэты ӄорэн ейпыт, рэрыльыт.
Муллымул лыгэн киткит гавэлчачален.
Ӈэвысӄэтэ нивын:
Кыкэ, энмэч гинэригыт.
Льэлеӈкин ӄоранматкэн ейпыт гэнэрлинэт, энмэч муллычыку гаёленат: гэтэнрэвычгылинэт, гэтэнмуллырэлинэт, рыпэт мэлитчетыльыт.
Ӄутырык-ым ейпыт, тэгмэчынкы рэрыплыткук, лымӈэ ныпатӄэнат, нурэныпгыпгэвӄинэт.
рыкылванма пилгын пыгпыгкэн, ӈэвысӄэтэ ӄаматкынык нынрамавӄэнат кэӈиӄытъулти чама ейпыт.
Ӄамэтвама, нывэтгавӄэнат, нымӈылтэлвылгыӄэнат, тэнӈыткучьэтэ.
Тэгмэчынкы гапэтатленат рооттэ.
О’мрыӈа иквъи:
Ӈотӄo раёо’ръогъа, а’ӄанотагче вак, лёнлят мынъыпатынат ?
Ии, ӄэйвэ, - очыткоа’т.
Ӄол иквъи:
нъэлгъэт?
Чама мынъымыйӈалмык.
О’мрыӈа иквъи:
Евъев, льэлеӈкин ёрот мынынкыквавынат, ынӄоры мынъёпат.
Ӄутти иквъэт:
Нэмъэм колё мигчир пыкиргъи!
Ии, ӄэлюӄ-ым ынӈин вальын мургин нымытван, опопы лыгэн мыныркылеркын.
гамэмылёлен ровтыльа.
Ӄаймэмылытъол тэгнутгыӄин рук.
Чама аръапаквъат.
нынъэлӄин - нэвлытъылевӄэн.
Лыгэн ӄынур аӈӄаткынык ытръэч ӄаата нынъэлӄин тактиркытир.
гэтэӈъигигэтлинэт, нэнчымӄэтынэт.
Льэлеӈкин ёроӈы нымэйыӈӄин!
Аграт чьомыткынгыпы нэнкылвэтынэт, ынӄоры ӈирэюну нэрэнитлинӈынэт: колё нитчыӄин аграрон.
Мэчьэмэтыткутэ чоттагнэты нанатвын.
Ӈаргын вэтчатвальыт ӄлявылтэ эймэквъэт:
Како, нэрмэтури!
Ӈэвысӄэтэ нивынэт:
Таам, анъяткока, ӄывинрэтгытык.
А, наӄам миӈкри рынэткы?
Ӄэлюӄ вытку мытӄэмиплыткумык.
Нэвысӄэтти гомавленат: гаӄончечгыргынтоленат.
Накамлым ӄлявыля эӄылпэ нанатвынат ымы нэтрилынэт яӈак, ӄынур нылгинымыркуӄинэт.
Ӈэвысӄэтти, эӈъэлетык, гатгытлёленат.
О’мрыӈана ивнинэт ӄлявылтэ, винрэтыльыт:
Раӄамэтвантык?
Ов, вынэ ынӈытэк мытыплыткумык, энмэч рай ынпыначгын, ӈэл- гытвэтатыльын, мынвинрэтчыӄивын.
Ӄлявылтэ нытоа’т.
Нэвысӄэтти вакъоа’т чотыквыткынык.
Кытэ вакъотваа’т, ынкоры нивын Омрыӈа:
Вынэ чеӈэт энэтрон мыныквутын ротъымэты, таӈольэваты мынытчын.
Э’ми, ӄынвэт ивинильын Тыӈэсӄын рэпкиры.
О’мрыӈа иикэтгъи, иквъи:
Ии, опопы плыткульымури.
Нэнитлитын ӈэранчьовыргыльын энэтрон, нымыркуӄин: гатаӈыныпъавлен кыткыткэн кытыйга, туръивэвык, ымы аегыткэка гэтчылин.
Ӄэлюк ӈавэтынвыӄай нэмкумъыӄин чама нываӈэӄэн, ӄымэл ёроӄай илгэ, эпуйъэкэ.
Ымы ульивыт эчерикыльинэт, ӄынур ръэгэгавъёттэ ӈаргын.
Наӄам аны тэтгыргыт!
Нэмэ ӄутти, ынръам эвлыӈ вальыт, ульивыт О’мрыӈана ратвынэнат.
Ӈэвысӄэтэ ивнин:
мытрайпанӈынат.
тырэплыткуӈын.
Ӈэвысӄэтти рагтыа’т.
Аплёратвака, пыкиргъи ивинильын, эвын гамэмылёлен чамагунъэлюлин.
Колё майӈыколтальиӈын.
Виин амколталгын, мытӄыльын, гэныпкирэтлин.
Ынкъам орвык яал - мэмылтэ.
Орвык гэквутлинэт мэмылтэ, э’мэтэ рыпкирэннинэт.
О’мрыӈана ягнанэн пкитльэн.
Рырыткунин эномат.
Ръылининэт мэмылтэ чоттагнэты, рытрилнинэт ӄамэквыткынык.
Нэмэ ӄаймэмылтэ!
ӄаймэмылтэ!
Тыӈэсӄынэ ратвынэн колталгын, ымы ӄамэквыткынык рытрилнин.
О’мрыӈана ръарӄатвынэнат ы’ттъыт, гуннинэт орвытараӈык.
Тынэсӄынэ-ым орвор орвытараӈык гыргол рытрилнин.
Орвытараӈ, орвытрэтъёлгын, гэтэйкылин номоттэпы.
Ынкы чама нытэйкыӄинэт кыкватъолкэн энаймэёлгыт: волвакы гытоттыт нынкылвэтӄинэт.
Ныймэӄэнат гытолгыт, кыткыткэн мэмылёйыръыт, унъэлин рилеӄэтъулти, рывыткоёт.
Миӈкри-ӄун омавык ӈаргынэн тэкичгыт нутгывилетӄинэт.
Ынкъам кыткыткэн тымъёмэмыл, лымӈэвыр унъэл, опопы лыгэн нынкыквавӄэн  элекин роолӄыл, кырвэнтоквын.
Кыкватъолтэ нынукэинэт ръыпъалгав.
Ыпъэт-ым нынуӄинэ т эмэлек, рыръэлевэ ивук.
Ӄутырык кыкватъолтэ ныёӄэнат мытӄычыку-ивучыку, ынкы ёк, эйигэткыльинэт.
О’мрыӈа ныӄалялвынвэтгавӄэн ы’ттъыквотанма.
Ы’ттъыт, ынин рымайӈавъёт, нэнатагчечаӈӄэнат, нинивӄинэт:
ӈавэтынвэты.
Эвын нывулӄытвиӄин.
Эӄылпэ рэнэтыркынинэт ы’ттъыт.
Амкытгынта чоттагнэты рэсӄиквъи: гамэтъантэнмавлен ранъёчгын.
Ывэрачыкойпы йытоё ӄопалгын гэчимычвиткулин.
Нинэнинтыӄинэт ӄопалгытъолтэ ы’ттъэты - гырголяйпы эрэттылельыт ныпэглитӄинэт.
Рэнэтыплыткук, уӄӄэм рымылюӈэннин ы’ттъэты, ынкы орвытараӈык рытрилнин, иӈӄун ныкыкватын.
Ӈавэтын амкытгынта нылейвыкин ӈалгылегты.
Гакоргавлен, иӈӄун тумгытум, ивинильын, гунъэлюлин.
рэкулым мыткултэнӈэ.
- нычимгъуӄин.
Тыӈэсӄын нытивыткуӄин ранмычыӈкы.
О’мрыӈана рывиривнин кукэӈы - эвын гититлинэт эръэт, эмылытъолтэ.
Рэсӄиквъи Тыӈэсӄын, вакъоэ’чотыквыткынык.
Рырыткунинэт кыелпынитти, ивнин О’мрыӈа:
Кита ӄэнапчакъарэ.
О’мрыӈана йыннинэт рыъягыт, лыгэн эвыр тапъагнэнат, ымы танойгыкэонагтэ йымэнэнат пъаймэёлгык.
Этын эмычвытэ нъэлгъи:
нъэлгъи:
Како, энмэч роквотэ!
Ии, - очыткоэ’О’мрыӈа.
- Гынмыл, гыт турэквэтык, ӈэвысӄэтэ нэвинрэтгым.
Ымы льалянрон нэвинрэтгым рэмкумъэвык.
Ӄымэл епэчгин тэркэвтытвэтыляма, мытыплыткумык.
Ӄаӄа, ӄымэл рэлкун таӈэгэты рэнъэлы йылӄэтык.
Ӄэмиплыткук, О’мрыӈа ронвэрэквъэ, нычимгъуӄин: вэлет-ым тумгытум коргаквъэ.
Ӄэглынангэт, торэнэтрочыкон, турээкэтык, гакырвэпэрален.
Ымы айколтэ, рырыратъёт, мэлечерикэ гэнъэтлинэт.
Райылӄанӈыма, О’мрыӈа нычимгъукиӈ Рэӄулым колталгын чавчывагты, турулвэвык, рыльататъёлӄыл.
Налгэты пууръичгын чама лыгэн пкэрыквын авынральык.
Ӄэйӈун ралгэкоргавӈыт колтагты.
Ӄэтэв тумгытум эминэльульын, вачаӄ-ӄун ытръэчы’ттъыт мычвынтэ.
А’мын ӄэтэв ы’ттъыт, микынъэм нъэвинрэркынин.
Чама рэтэм, льэлеӈкин, каргатгъэ, итык епэчгин варкыт льэлеӈкин нэлгыт.
Ынан, ӄэйӄын ӄэтыӈоръоӈӈок, мыпаколыргонат, а’араянвыт мынрымэнат.
Наӄам ытръэч амынан ярачыко мигчирэтыльын.
Оратваа’т чеэкэй нымытвак, уйӈэ эгмиӈыкыльинэт.
Нылвавӄэн кымиӈэтык.
Эчги нытомгатӄэнат, эчги нынанӄатӄэн, эвыр нэрэтӄинэт.
Ейвэчу нинэлгыӄины’вэӄуч, ымы чинит нывэннэтӄин -кымэӈыянвэты,ӈааккальэты, тумгытум - ӈэӄагльэты.
О’мрыӈана лыгитэӈу нинэлгыӄин тумгытум, ӄэлюӄытлён нылгинытэӈӄин ӈавъанэты: ейвэчу нинэлгыӄин экымиӈэткэ вальын.
олвытвакыльэн: ӄонпы, ымгэвэӈэт, аӈӄайпы лейвыльын.
Чама яраӈы ынан пэнин рычекоё: имырэӄык нылгинытэминӈьнӄин.
Яракэн рэнмырил тэӈэкээкыльин.
Галгэтанрынӈыленат, гэлгитэӈкээтвылинэт тэврит.
Эмыръаяанаӈ, утъымыт гэлгитэнтэйкылинэт.
Ярачыко таӈычьыыргын нымытвак.
вэлыт, ваӈэкэн; ӄэмэт, рилӄунэӈэт, эръэмпэкин эръэнчинэӈэт имыръэнутэт нинэтэнтэйкыӄинэт.
Ымы пэкулти, инээнӈэткинэт - нинэнтыӄинэт О’мрыӈана.
Нинэтэйкыӄинэт амкомъэты, вылтэты вальыт эрмъэгтэкин мумкылти - умӄэлевтыӄэгти.
имыръэнутэт нинэтэнтэйкыӄинэт.
Ымы пэкулти, инээнӈэткинэт - нинэнтыӄинэт О’мрыӈана.
Нинэтэйкыӄинэт амкомъэты, вылтэты вальыт эрмъэгтэкин мумкылти - умӄэлевтыӄэгти.
Эвын чегталяӈкы рэмкын нылейвынӄин магляльата Аколыма-рамкэты.
Наӄам эвын чит рэмкын энӄивъыттъыльын!
Алвавкыльэнат рэмкичик: ыяагты лейвык эӄылӄылкыльинэт.
тэнуйгын - пкэрыквыт ныйӈэӄинэт авынральэты.
Нэмыӄэй Тыӈэсӄын, ӄол нитӄин, нычагыргатӄэн.
Ӄымэлгынан нинэрэтӄинэт валят, пылвынтыт, пэкулылӄылти, кэмлилют, нэлгыт - лыгэн ӄун танъяач вальыт имыръэнутэт.
Ынӈин эвын читтэленъеп рэмкын гэчинъюргэвлинэт.
Энальоянвыт, аӄытлекэянвыт аӈъока ганымытваленат.
Нэмыӄэй Тыӈэсӄын ытри О’мрыӈа аӈъока ганымытваленат.
Тыӈэсӄын, ёа’нма, ярак олвытвак, ванэван нытымӈэтваа’н.
Тылгыма нутэсӄын, тэнуйгыт, ӄэюнъэлин култэт нинэнвилевӄинэт, ынӄоры гаӄлявылтомга нырвыӄэнат ӈилгу.
Рывыплыткок, нынвэчӈытовӄэнат.
Энмэн гатвален Эмлыттъатын кынмаӈӄачормык.
Ынӄэн ӈан черивээмӄэй мачонмыёлгыльын.
Ӈэнри нинэнмэсӄивӄинэт рывъёттэ, ӈилгылӄылти.
Ынкы виин норанматваӄэнат, ынӄоры вытку вэчӈытольыт ӈилгыт нэнатвэтӄэнат: ӈаргын йымэтвак нытэӈъигигэтӄинэт, таӈавэлыткэка нынъэлӄинэт.
Ынӈин ӄэтыӈоръотагнэты нытвэтытваӄэнат.
Кымэльым рэмкичик аӈъокыльэн тинэӈӈык, ӄымэлынан колё нылгинӄэвивӄин.
Ынкъам ынпыянва ӄонпы ныкэтъоӄэн Экулымэвээм, нивӄинэт, колё нъумӄин ваамӈын, а’мын мыкынныльын.
Тэлеӈ ынӈин аӈӄальыт гэчиӈивэӄэтлинэт ранымытвачкы Ӄымэлыргынан чьачагнотайчын нынӄээвӄин.
Нутэнут ныкэтгуӄин таӈамалваӈ тэгинӈэтык.
Аӈӄы олвытвакыльэн: пэнин гилгил тылельын.
И’рвытгырык колё пэнин налгылегты пычьычьын.
Алымы кааткогэлгэлчыӈын, вачаӄ пэнин ӈалгылегты рыляё.
Ынкъам ӈинӄэй, чинит торляйвыӈӈол’ъын, нынымгоӈатӄэн рыгъюлевык.
Пытляӄ нынйъончаӈкаавӄэн.
Нымӈылёӄэн, мэнӄо ныйъоӄэн.
Ӈинӄэе янот
лыгэн мынга рыкалырова нынтыӄин, мэӈӄо нытийгатӄэн.
Ӄынвэтэвын нытвыӈӈоӄэн, мэӈӄо йъольын.
Нэмэлым ӄутти нынйирӄинэт рывэтгаватык.
Ытлыгин вэтгавыт, нинъэйвыт эӄылпэ ныгъюлетӄинэт.
Нинӄэгти, ныйыркъэв нэнъайвыёт, эӈъэчкыльинэт рыйивэтык.
Тъарынъевыёт-ым ныкэмчичылтэтӄинэт, алымалка нынъэлӄинэт, ӄымэл ынкъам лыгаӈъачгыргыт нинъэйвык, чама амйыкыргатыльыт.
Э’э’н, винвээ’н чимгъук, ныръэчумкэтӄин.
Нылӄээрыӈоӄэн, ипэ мэӈин ныгыттэпӄин, мэӈин-ым нъыръыӄин.
Нинӄэгти рыяалявкы, рылымӈэнавкы лымынӄо лейвыӄ ивиник, копрантыватык, откочьыёпатык, милютгилик, тапкантак: кыткытык понӈэма, эплыӄытэткук, выёткок.
Тэнмычьо мынъылгын аплыӄытаткогыргын тэпӄэк понӈэма.
Ытлыгэ ынӄэн нытаӈынкалыровӄэн ӈэнӄаеты.
Ыргынан нивӄинэт:
ӄутырык нэрэнъэӄэвыркынэт галгат о’раторыкагты.
Ӄэглынангэт, люур гачгамкын ныпъултыӄин, люур кытрыягнавкы нэймэвтылеӄин.
Ӄонпы етъаӈ эплыӄытэт: левтык рыкылватэты рытык, торгалятыляльэты о’рагырголягты ринтык, галгак ныръэчумкэтӄин эт.
Рыпыткавъёттэ ранъав нэрэтӄинэт.
Кутти аӈӄаткынык нэрэтӄинэт.
Аӈӄаткынык ирыльыт ӈинӄэе ныпэнрычерӄэнат.
Микынэ ы’ттьыёл пэрэё - ынин гатле.
Эйылӄыкэ вама, ныӄалялвынвэтгавӄэн Омрыӈа.
Ытлён, ныппыльэв вама, колё винрэттумгу гэлгылин чама лымынӄо ганлымӈэнавлен.
Ынӄэната чиниткин вагыргын нэнакэтъоӄэн.
Ынкъам тумгытум, эӈинӄэйкэ вальын, ейвэчу нинэлгьпӄин.
Наӄам итык ыргынан гэтумгынынэ нымытвагыргын гатаӈкычгэпылен, ытръэч о’тчой ваа’т нымытвак, уйӈэ энэнэнэкэ варкыт.
Тумгытум, ӄол нитӄин, нонтымытваӄэн, ачгэвэтгавка нынъэлӄин.
Чемгъотвальын ванэван нымӈылёнэн.
Ытръэч нычимгьуӄин, этъым, кымэӈыянвэты вэннэтэ, чемгъотваркын.
Ынӄэната О’мрыӈана нинэлгитэӈынмэйӈэвӄинэт ы’ттъыӄэгги, минкри-ӄун ытръэч мычвынтэ.
А’мын тыттэӈэт, мытынпэвтылеркын.
нычимгъуӄин О’мрыӈа.
О’мрыӈа.
Итык эвын гатваленат рачымчыт: ынинэльыт, чакэттыт.
Кэлюӄ-ым чинит нымытвальыт, гэнэнэнэлинэт.
Чычеткинэт унмык ванэван нырэвинрэнӈынэт.
Ытръэч тараӈык, рэтэмэтык итык эвын нывинрэтвылгы - ӄинэт алгол.
Ыргинэт кымиӈыӄэгти унмык элейвыкыльинэт, ӄэлюӄ-ым гатльаленат, гэтлыгылинэт.
Алымы ынйивэ ӄонпы тагчечанъёттэ, ынйивӈэвэ етыльыт чачатакэчга нэнанӄамэтвавӄэнат.
Ӄэмиплыткук, нырагтыӄэнат, виинноратваӄэнат, ныпааӄэнат лейвык.
Наӄам итык Тыӈэсӄын колё нылгиныгынниӄӄин: имыръэгынник нинэривлыӄин аӈӄайпы, амноӈгыпы.
Наӄам колё нинъыӄин, чама мэйӈытымкычьыльын.
Алвавкыльэн имырэӄык, э’мэтык кээткук.
Нинэрэтӄинэт о’птытъар, рэмгутэтэ, мэмылтэ льэлеӈкы.
Нэнакытгынтыпэнрыӄэнат умӄэт, гынтэвыльыт, нэнайъоӄэнат.
Пойга нэнанмыӄэнат.
Минкри-ӄун ынан гатаӈкычгэпылен вагыргын - ынӈин этъопэл аӈъокыльэн нымытвак.
Омрыӈана нэмыӄэй нинэтэӈыйипӄин нымытван ярачыкокэн.
Нэмэлым ӄутырык эӄину нылгыӄинэт.
Авынӄалялвынвэтгавэты йылӄэтгъи.
эӄылпэ чаёквынаймаквъэ чотыквыткынэты.
Ныгагчавӄэн Тынэсӄын, ныринъэлкыӈӄин.
Плыткунэӈу ӄамэтвак, О’мрыӈана рывиривнинэт эвиръыт, киткит таатконэнат ӄонагтэ ымы памъят.
Виин кэргымма тумгытум, йымэтвальыт ръарӄат рывиривнинэт  ы’ттъилгэтысӄиквъи.
Ы’ттъыт галгэкоргавленат ӈавэтынвэты.
Ӄутти, ръарӄанма, нъэйӈэръуӄинэт.
Тыӈэсӄынэ ивнин:
Ии, ӄэйвэ: рагтэты, айвэкэн пэляё аймак унъэлин тырэрэнӈын, гаӄачайыръыма тыпэлян амытӄыквыкэта.
Ии, — очнэн тумгынэнэ.
Ныгагчавӄэн: таӈӄэтэгэты нинъэлкыӄин.
Нэмыӄэй рачымчыт нэлкыӄинэт.
Ныкитэ гэӄитылин ы’льыл, паӈъэвӈытольыт ы’ттъыт гэквэтысӄычетлинэт.
Тумгытум эквэтык, Омрыӈана рымэгчеравыӈонэнат айвэкэнат инэльуйыръыт.
Наӄам нылгиныйыӄы’ӄин инээнӈэтык.
Эӄылпэ рывэнӈынинэт мэмылтэ.
Тэкичгыт ёнэнат пыгпыгчыко.
инэльуйыръыт.
Наӄам нылгиныйыӄы’ӄин инээнӈэтык.
Эӄылпэ рывэнӈынинэт мэмылтэ.
Тэкичгыт ёнэнат пыгпыгчыко.
Пыгпыгыт, такэчгыёчгыт, виин ныёӄэнат ывэрак, иӈӄун этэкичгыкэ нъэлык ӄэтыӈоръок йытоолӄылтэ, кырвэноолӄылтэ.
Лыгээнэн колталгиӈын —колё рычикук нитчыӄин.
Плыткук, мытӄэтлынин.
Ӄамэквын ыттэ тэнъэнин, рыгтамавнэн.
Рэмкумъэвнин колталгын ӄонӄал рэпалгыткынык — виин ръатчавнэн томгынана.
Ынан тывэтыӈок, чинит ныягыркаанэн,лымэвыр лыгэн опопы чинит рэнчимгъувӈынин, нычемгъовэтгавӄэн Омрыӈа.
гакыттывэлен, гэӄитычгэтлин, ытръэч тэркэпы эвыр нылгыӄин.
Ы’льыл, ӄынур коочыгаглыӈ ын элек.
Тэнуйгыт, ягыркаак, нитъывиритӄинэт.
Тыттэтгъи тапӄаткынэты, орвытараӈык йымэнэнат о’рарыгэты, —виин нъигигэтынэт, ынан и’гигэтыльыт мытвэтынат.
Эвын нывулӄытвитылеӄин: тиркытир гэймэвлин Туӈилльэк.
Пэтаръата каӈэӄыкватгьэ.
Амынан ӄамэтвак нэмӈолӄэн.
Рычиитэвнинэт эръэт: мэмылытьолёэ’ чама аръапаквъэ.
Етъаӈ рытчынин кукэӈы ымы митъэ мимлыттъынин нымилӄылю, рытрилнин пэнъёлгык ӄача.
Мимыл гэтъэттывилин.
Аймыэ’ аӈӄачормэты, пэтыэлыткынэты.
Мимыл йымэма, тыгагтыткочьыт, нувӄинэӄэгти аӈӄакымъыӄагтэ, мимлычурмык ныпиӈкуткуӄинэт.
Ритлиннин аймыёчгын, мэрынрэ нылеӄин.
Итык аймыльа ръэт ганкыттыватлен, ытръэч найылгавӄэн пэӄэттатынвэты.
Чыгэйылӄык пкирык, паӈъэвӈытоэ’.
ооквыткынык вакъоэ’.
Вакъотвама, нинэгитэӄинэт выквыт.
Тыляма, о’рэмпакы ныллепыткуӄин.
Льунин выквылгын.
Рытрилнин аймыёчгын.
Кытэ ляйвыӈӈоэ’.
Льунин ӄол выквылгын, пиринин —рычечьатыӈонэн.
чыӈатгъэ.
Ӄол чыӈапыт, вылгыӈ вальын, пиринин.
Ӄаӄ а, таймыгъак чама тытэныврэӈык.
Наӄам-ым ӈот вэлетлым нирвыӄин ымы тэӈэкээкыльин.
нирвыӄин ымы тэӈэкээкыльин.
ныпкитчыӄивӄин магляльын.
Эвын колё инэӈэльын!
Чама ровтыльын ӄэюнъэл!
Тыӄэсӄынэ унпынин орвор, аралекэгты.
Гэнэмгутэвлин ӄэюнъэл орвык, лыгэн ымыльэты гьэмэтлин.
Чама рэннин айвэкэн мэйӈунъэлытъул.
О’мрыӈа эноматытрыткогъэ, ратвынэнат тэкичгыт чоттагнэты.
Эӄылпэ кукэнпыи’: рыюнэвнин пэнъёлгын, уттытрилнин, рымнин кукэӈы.
Тэръэӈгъи унъэлытъуле, чама йигъеръэвнин.
Лыгэчьыльын унъэл.
Тыӈэсӄынэ эмчемэнэн ӄэюнъэл, ратвынэн чоттагнэты, рытрилнин ӄамэквыткынык.
О’мрыӈа ӈалгылегты нинэривлетӄин тэкичгэ.
Лыгэн нинэтрилӄинэт ратвыёттэ рэпалгыткынык.
Рэӈуплыткук, ы’ттъыт рылгалгъат.
О’мрыӈана нэнатагчечавӄэнат:
А’мын мургинэт инэнтэйӈэтыльыт.
ванэван тэпэнинэӈэ ныпиӈкучитынэт.
Рэсӄиквъи, эвын ы’вэӄуч гапчегтывален.
Омрыӈана рывиривнин кукэӈы, ничыӈъэв гититлинэт эръэт.
Эръэмпэи’оӄӄаматкынык.
Уӄэмэт, ӄэвийыръыт Аколымайпы, нонмыӄэнат чама гыролмы кэлильыт.
Чотыквыткынэты рэймэвнин кэмэӈы.
Тыӈэсӄын гакэватчотатлен чотыпа.
ӄэнат, пэкуле чывиткук, мэчычьу нымуллытилиӄинэт.
Йигйит гэтэӈититлинэт.
Чиитэръуэ’т, ныӄамэтваӄэнат авъеткынка.
Ӄэмиплыткук, рытамавнэн галгарга ӄэмэӈы, ынӄоры тагмаленэн въэйӄэе.
Румкэвнин гыргол, ы’ттъэ айӈокэгты.
Тагнымытваянвэн ӄамэтвакэн яаё: ӄэмэӈы, уӄӄэм, рилӄунэӈ, кукэӈы —ӄун-ым имыръэнут— вэты гытамо гэлгылин.
Ынкъам апояткэгты, вэты ӄэмиплыткунэӈу ныныгтамавӄэн.
Эвын гэвулӄытвилин.
Рывиривнин ёроны, рынлевнин ээк.
Айколятгъэ.
Тыӄэсӄын памъятвыэ’эмкэмэтльэн рэсӄиквъи, нэлкытваӄэн.
О’мрыӈа — чоттагнык.
Нинэнэмкумъэвӄинэт ратвыёт туртэкичгыт.
Нэнанъетъаӈавӄэнат эйвылӄылти эргаткэнат ынпыянвэты.
Рывытконэн кыкватъолё рилеӄ унъэлин, рыльэтэннин орвытараӈэты йымэнвы.
Уттык рыймэтковнэнатмэчнъумӄинэт тэкичгыт.
Йымэёттэ нымуллытилиӄинэт, ныйитӄи нэт нотасӄыткынэты.
туртэкичгыт.
Нэнанъетъаӈавӄэнат эйвылӄылти эргаткэнат ынпыянвэты.
Рывытконэн кыкватъолё рилеӄ унъэлин, рыльэтэннин орвытараӈэты йымэнвы.
Уттык рыймэтковнэнатмэчнъумӄинэт тэкичгыт.
Йымэёттэ нымуллытилиӄинэт, ныйитӄи нэт нотасӄыткынэты.
Эвын гэтутъэвлин.
Ымы рачымчыт гулвэвлинэт, ытръэч нымгымгэтӄинэт.
Этъым, нымэӈкъамӄамэтваӄэнат.
Кымиӈыт, этъым, гарайылӄыӈыӈоленат.
Ӈаргын уйӈэ аляйвыльыткынка.
Элкытвама, Тыӄэсӄын ныӄалялвынвэтгавӄэӈ Итык гымнин тумгытум алвавкыльэн нымытвак.
Имырэӄык гэгъюлетлин.
Ӄонпы гытамэты нинэгйипӄин ярачыкон.
Утъымыт, чотыквын, ёроӈы, ӄ ынур ӈаргын ораныпъавъёттэ, ӄынуртиркэ ръэгагавъёттэ.
Нинэтлыткуӄинэт пэкулӄэе мытӄыйитйитти, ӄымэл-ым эргэлкыльинэт нэлгык.
чама у’рэвычьэтэ нитӄин.
Нинэгитэӄин чьовыргын энэтрокэн.
Апоа’ткынка нинэгйипӄин льэлеӈкин ёройӈын.
Ӄонпы эчерикэ нинэгйипӄин нотайкоч рэпалгэн.
Ытръэч иа’м выёльылӄыля алпынрыка инэнтыркын?
Рэӄэ вэнъым йъарат тынвэтын вагыргын?
ныгаляӄэнат: торыгтонаӈо нывъиӄинэт.
Тыӈэсӄын ӄынвэт мычвынатык гапаален.
Ӄынвэт гэӈирэсӄивлин.
Ытръэч ейвэчу нинэлгыӄин ӈэвъэн.
Лыгэн итык наӄам иа’м нытомгатӄэнат, ӄынур левлевэтыльыт.
Наӄам тэӈэмӈинӄэй нэнагтоӄэн.
кэӈилыкэтгъи тумгынынэ.
Тыӄэсӄынэ нэнакагмалеӄэн нанӄэпы чама нэнаномаатӄэнат лёльот.
О’мрыӈа тылёмаквъэ кэӈилыку.
Тумгытум ивнин:
Нэмэ итык тыӈэи ытръэч ӄэйӈун левлевэтыльылӄыл.
Наӄам опопы епэчгин ныппыльэвӄэй эрэткэ.
Наӄам ӄутыргин киткит итчинэнитлитык, эвыр нэрэтӄинэт, ынкъам аӄылгэлёкэгты.
Гымнин о’раттагнэты варкыт, наӄам эвыр въиркыт.
Лыгэлӈунэӄэгти, энмэч выёльымэч нынъэлынэт ӄутти.
Ытръэч нанӄытвама, тытэвиминӈыркын.
нанӄытвама, тытэвиминӈыркын.
ӈэвъэн:
чинит а’тчака, чамъам мытрэкымиӈынъээ’.
Иа’м а’таватааӈыткока мытитыркын?
Э’тки, вай гэвэты вальыморэ.
Эвын таляӈкы рэмкын ынӈин гатааӈытколен.
О’мрыӈа иквъи:
Вэлынкыӄунэйгыт, нычичигыт.
Эмэлкэ гым чимгъульигым энаалёмыркын?
Гыт йъарат ейвэчу тылгыркынигыт, эӈъэл етыльэтыркын.
нынӄалялвынвэтгавӄэн.
Ӄынвэр тумгытум йылӄывъентоэ’.
О’мрыӈана кэтъонэн ынпыӈэв, нымытвальын ынанъяальярак.
Ынпыӈэв уйӈэ экымиӈыкыльин, тэленъеп гэпэлӄэтлин тумгытум.
Таӈамынан нынымытваӄэн, ытръэч ы’ттъыӄэй тумгу нинэлгыӄин.
Яраӄай ныппылюӄин, рычикумич мэйӈэльыӄэй.
Нытэйӈэтӄин ӄэвиичьыткутэ энальоянвэпы.
Чама яйвачьянва, туринэльук, нылпынрыӄэн.
Эвын гэнпэвлин: кэӈунэӈэтэлейвэ гэнъэтлин.
Эргатык кыеквъэт, эвын гаёо’ръолен.
Тыӈэсӄын ымъылёӈэт мигчирыткуи’ ярак.
Ягыркаанэн колталгын, ынӄоры тывэннэн орвытараӈык гыргол.
Ӈилгу нэтэйкын колталгын ӄэюнъэлин.
Омрыӈана лыгээнэнат ковлёкы чывэёт култэт, пэтле таӈвэляты.
Тэмкумъыӈыплыткук, ранмычыӈкы ӄлявыл тамэнӈатыӈоэ’.
Люур ӈинӄэгти, увичвэтыльытаӈӄачормык, кытгынтырагтыа’т.
Эвын гынмыеп кытыӈэны гэлилин, эвын кытыйгын гэрмэвлин.
Ӈинӄэгти, кытгынтыгаляльыт, пынлёнэнат:
Ӄол нывилгъи:
Ӄaӄa!
Иничгытэтгъи Тыӈэсӄын.
Румкэвнинэт рымэгчеравъёттэ, э’птэ тыттэтгъи тапӄаткынэты.
Эвын нымкыӄин ӄлявылтэ нэмыӄэй гумэкэтлинэт, нытвэтчатваӄэнат.
Нантаалгылявын эймэвыльын.
Ӄол иквъи:
Ӄaӄa, тэгмэчынкы айвэ гыт гэӄэюнъэлюйгыт.
Ии.
Ии.
А’мын гымнин чамэттаё эмрыльэтыӈэтык.
Эчвэрагыргын, рэнгынунэвӈынин гилгил.
Итык мэльивэвыльын кытыйгын.
Эвыт-ым ночын амынан вэтгавыльын, ӄутти ныпалёмтэлӄэнат.
Ытръэч ныллепӄинэт.
Кытыйга тыленынунэвэ рыннин гилгил.
Кытыйгын тылермэвэ итгъи.
ӄотытвальыт ӄлявылтэ тылетъэттывигъэт.
Ымы Тыӈэсӄын эквэтгъи о’раярагты.
Эймэквъи орвытараӈэты.
Паӈъэвӈытольыт ы’ттъыт коргыръоа’т.
Рынрынин ранъёчгын ывэрагты.
Рывэнтэннин ывэран, ныгчитэ йытонэн ӄопалгытъол.
Йытонэн ричиткин валы, тэрэӈӈыи’.
Рэрэннин гынульын ӄопалгытъол ывэрачыкогты.
Ы’ттъыт, готытвальыт, нытлепӄинэт чама нъэйӄэӄинэт, пиӈкучьэтэ.
Ытръэч гутилгык нъаратӄэнат.
Мэрынрэ, агагчавка рэӈэтчыӄивнинэт.
О’мрыӈа тытлепы э’лепэтгъи, гитэнин рэӈэтыльын:
Како, эӄэлюӄ рэӈэтыркын.
Рэӈэтыльын нинэгитэӄин.
Нинэнинтыӄинэт рэӈыт ы’ттъэты.
Ӄутти, рэнтыёт, нынвэтӄинэт пэглитык.
Омрыӈан рымайӈавъёт ы’ттъыт ымы чинит ӄонпы раӈатъёттэ,нымэчытгивылтэтӄинэт раӈатыльэты.
Плыткуи’ рэӈэтык, ранъёчгын ы’ттьэ нэнмылюн, ынӄэн рынрынин ярагты.
Эвын О’мрыӈа тытлепы яал гэнъэтлин.
Рэсӄиквъи, иквъи:
Ыттъыӄэгти тырэӈэтынэт.
Кыкэ, вачаӄ чит нывэрантайгым.
Тыплыткунэт, амйъакытыйга рэнтыёт рэӈыт ӄутырык нынвэтӄинэт.
Ӄэлюӄ-ымвэнъым ынръам йыӄынлии’ энмэч
рэлятыльатыӈоа’.
йыръэннин пыгпыг.
Ынӄоры ёӈавӈытаэ’.
Лыгэн киткит нымэлетӄин, нынотагчечаӄэнат нэвысӄэтти.
Епэчгин турвулӄытвик нытэтумгыӈӄинэт.
Вулӄытвик нытаӄъапатӄэн ат.
Эвын гэлеръулин.
Ы’твыткульыт, мэлмэлетык, нырыркоӄэнат.
Инчьэвин нагновӄэн, ынкъам гарырката нытваӄэн aӈӄы.
ныӄамэтваӄэнат.
Нытвыӄэн амалваӈ вальын торпыӈыл.
Наӄам колё омом.
Кэрыльыт ныӄончечгыргынтоӄэнат, кэргыргэпы мэчичьу нилгиӄэтӄинэт лёльот.
Ванэван ныӈыркылятынат.
нынръэлевӄинэт ынкъам нынуӄинэт рыкыкватъолылгав.
Ныгагчавӄэнат: э’ми рай, ы’твыткульыт, леӈытэӄ, энмэч эмнуӈэтгъэт.
О’мрыӈа нэмыӄэй гагчавыӈоэ’.
Тимтигнинэт эвичут.
Гичининэт ромакавъёт вытвытыльыт уттыт ынкъам имтикрыкылвэннинэт.
Э’вчайвэты эквэтгъи о’раярагты.
Гитчетлин.
Лыгэн о’раӈайгыточгэты и’ӄупгъи.
Выквыткоткыната пиӈкуткутэ нылеӄин, наӄам тылян эрвывыквыльын.
Ӄэлюӄ пкитльэн гагчо
Ии, вэлет гыт инъыльигыт, вынэ ӄатӄаркын!
Льунин уттут, пиринин.
Ынӈин кэӈунэӈэльын рагтытыляэ’.
Ӄутти энмэч гапкэрыӈоленат, ӄутти-ым гэпкитлинэт.
Нылеӄин паӈъэвӈыточьата.
Люур, тыляма, вэтчаэ’— эвын орыныкагты нылеӄино’равэтльан.
Элкылнин тылельын Тыӈэсӄын.
Ынръам гымнин гагчо лынъё, ныръэӄин?
Пкитльэн пынлёнэн:
Ивнин:
Натвыгыт, пэӄэттатыльэгыт выквыткок, ынкъам тыягнагыт.
Ӄэйвэ нымэлӄин гыткалгын?
Ии, ытръэч рилеӄтъылыӈоэ’ этъым тынъаравын.
Винрэннин вакъольын, рывиривнин имыт.
Ынӈин кытэ паӈъэвӈытоа’т.
О’мрыӈана пынлёнэн:
Гынмыеп гэмпэтури?
ӄэчейыръыт, мури ы’твынтома.
Эчги тыттэтык, ярак пкитльигым нанымӈыляквым пкитльэ нутэгчильэ.
Ынӈин, ымы лёныпчегтывата, тэквэтык.
Ӄэлюӄ-ым люӈвинрэтэ нэнтыгыт, ытри нэмыӄэй колё итчимтильыт.
О’мрыӈа иквъи:
Ээй.
Тыӈэсӄынэ эмтэйпынэнат эвичут.
Ивнин:
Ӄэлюӄ-ым гамалятьёчен, ӄэйӈун раёо’ръосӄычаты, рэчепы тыӈачьылгын.
Наӄам юӈэвыт, турынӈэльыт, таӈычьыыргыт пырык.
Чама ӈыргэт епэчгин ачетлёткыльэнат.
тыӈачьылгын.
Наӄам юӈэвыт, турынӈэльыт, таӈычьыыргыт пырык.
Чама ӈыргэт епэчгин ачетлёткыльэнат.
Нэнъатчаӄэн атӄытыляльын чама нинэвинрэтӄин тылельын.
Ы’вэӄучитэ ивнин:
Ынӈэ атӄытыляркын, панэна ёӈавэты ӄынур ӄылгилюльигыт.
О’мрыӈа рэмыннуӈгъи.
Ӄэлюӄ тэӈвытку тумгиинэ ягнанэн, чама ныкоргавӄэн.
Эмчимгъутэ нивӄин.
Ии, вэлет ӄунэче ӄимтитылеги.
Ынӈин пкиргъэт ярак.
пычакъарэнэн, О’мрыӈа, тъыле, ваӈэйпыэ’.
Йыннин памъялгын, эвын пэпэкылгын гэннутлин.
Вакъотвальын ивнин:
Ынӄэн пипигӈытэти, леӈытэӄ?
Нивын рэльын:
Ети?
Ии, — очыткоэ’.
Тыӈэсӄын иквъи:
Ии, вачаӄ чинит пкиргъи тъылтэгнык, ӄытлыги гэпипигрултылин.
Вытку вай тынйыпыӈатын.
Кыкэ, а’мын и’вчимгъульигыт.
Омрыӈа чит ӄутыркын, тумгынынэ ивнин:
Вынэ взлет игыр ӄолвывакъотвагэ, ынан гым тырэӄэмэнэймэвы.
Нэвысӄэтэ рырыткунин имыт.
Рырыткунин эӄуттэврэӄэйыпъаёчгын, ыпъантоэ’, эвын чама вэчовтыльын.
Мытӄэннинэтыпъэт, рэймэвнинэт чотыквэты.
Йытонэн ӄэмэӈы , ынӄэн ымырытрилнин чотыквыткынык.
Тыӈэсӄынэ орвытараӈгыпы рэннин кыкватъол, агтыкыкваткыльэн.
Ӈавйъэлгытомгын Тыӈэсӄынин нэмыӄэй ачгэвэтгавкыльэн, Нунтымӄин.
Нэнарамавӄэн авъеткынка.
Ымыльо ӄамэтваа’т.
Кокайпы йытонэнатайвэкэн эръэт, ынӈин чыӄыльыт нэнунэт.
Нунтымӄин.
Нэнарамавӄэн авъеткынка.
Ымыльо ӄамэтваа’т.
Кокайпы йытонэнатайвэкэн эръэт, ынӈин чыӄыльыт нэнунэт.
Плыткук ымы ынан айколяннэн рэлкун ынкъам рывиривнин чьовыргын.
Гынмылкинэк ынин рилеӄ тъылыӈ нъэлгъи.
Нэвысӄэт, у’рэвыльын, ивнин:
Ынръам тылгирильэтъылыркын.
Ӄутынэ чичевнин, пынлёнэн:
Ӄэйвэ ананӄаткыльэгыт?
Ивнин:
Ӄэйвэ чит.
Евъев, мивын ытчай.
Ӈытоӈӈок, чотыквэты рэймэвнин э’чуулгын.
Ивнин:
Вай, э’чуулгын тынэймэвын.
Ээй, - очнэн.
Эргынкэн.
Ытръэч-ым ӈунри гэлилин.
Тыӈэсӄын нычичыльэтӄин.
Аплёратвака, ытчай етгъи.
Рэсӄивыльын Тыӈэсӄынэ ивнин:
Ети?
Ии.
Э’ми пипигрултыльын?
Рэлку, - очыткоэ’ Тыӄэсӄын.
Йылгалваӈ вальын, ипэ нырэӄын.
Пчегтываэ’, чотыквык вакъота, ынӈин кэтльан рэсӄиквъи.
О’мрыӈа нарычгытваӄэн.
Ынпыӈэв рэк, вакъоэ’.
Ынпыӈэвэ ивнин:
Иа’м виин морыкагты элӄыткэ Тыӄэсӄын?
Ӄэйв-эм, виин опопы.
У’рэквъи Омрыӈа, ивнин тумгытум:
Виин энарагты ӄылӄытги.
Ии, — очнэн, ӈытоэ’.
Ынпыӈэвэ пынлёнэн:
Ръэнут тъылыркын?
Мальаляёӈӈольэгыт?
Ӄэйвэ ананӄаткыльэгыт?
Ӄэйвэ, наӄам итык.
Ээй, евъев, а’ляёлгын мыгтыа’н.
Ратвынэн а’ляёлгын, ивнин:
ӄъаляёгэ.
Вакъоэ’ а’ляёлгыткынык.
Киткит кыттыывээ’— люур ръэнут эрэтгъи.
Ынпыӈэвэ ивнин:
Ынръам ръэнут эрэтгъи алвайпы?
Ээй.
Ванэван титэ ынӈин ӄытвагэ?
Ванэван, кымиӈэтэ нитигым.
Наӄам ылӈыегтэлыльыт нъурэтӄинэт.
Ии, ынӈэ ынӈин ивкэ, нытайыӈӄэн.
Ынан люрэӄ титэ ейвэчу нэрэтчыгыт.
Айылгавка, гымык рилпык ӄинэнрэт, епэчгин тыръарэгыт.
Инэнрэтэ ӄутгъи, илкин пэпэкылгын нытъылӄин.
Ивнин:
Виин ӄолероӄалык ӄатчьатгэ.
Ынан тыриниргиӈэтгыт.
Ӄолероӄалык, валёмыльын, атчьатгьэ.
Ынпыӈэвэ рынэнин а’ляёлгын, ӈаргыногты тыӄысӄивнин.
О’мрыӈа нарычгытваӄэн, нычимгъуӄин.
Ӄaӄa, лым-ым тъаратык, тэлвээрэтгъи кытэйыръын.
А’мын-ым,ӄэлюӄ-ым миӈкри,опопымачынан, епэчгинныппылюӄин.
Э’тки, у’рэтыльынлыгэнитыккытӄылгэлёгыргын.
Ӄырыммычимгъук, ымы кырым мынӄылгилюк.
Ытръэчтумгытумяйвачгыргын.
Ынӈинчемгъома, тъылгаляэ’, гэмолыгнинйылӄатгыргын.
Тынэсӄынранмычыӈкынывакъотваӄэн.
Ынпыӈэв, а’ляёлгыннальын, пынлёнэн:
Роӄалыкгатчьатлен,мэрынрэ ӄырэги, пэнингыныкайколяк ӄатчьатгэ.
Нымэлӄин, эпэгчиӈэткэ.
Ымыгымлыгэн ӈотӄотырарагтыа’.
нанэргатыктыраёпаты.
Тыӈэсӄынэпынлёнэн:
Ынанмытраёпатыркын.
Ӈавытлювъётваркыт.
Мэрынрэӄэйрэсӄиквъи, ымыралкоггы.
Нарычгытваӄэн авъеткынка.
А’мын, яйвачгыргын тумгыӄэй.
ныӄалялвынвэтгавӄэн.
Ынӈин тылейылӄэтэ итгъи.
Кэвыльын инъыгъевык, пэтле кыеквъи.
Нэмэ мэрынрэ ӈытоэ’.
Эвын панэна нымэлмэлетӄин.
Энаральыт эвын гэгъевлинэт, энмэч нынлынтоӄэнат.
Ӈэнри ӄытгъи.
Рэльын вэймэну нэлгын: гапысӄонъятъёчен.
Элейвыкыльинэт энарайпы гэтумгиинэтэ, ӄонпы чинит ярак вальыт.
Пысӄунъетыльын чычеткинэтэ начаёквынаймавын.
Чаёкватгьэ.
Плыткук, рагтыэ’.
Эвын О’мрыӈа гьурэвлин, ныпэгчиӈэтӄин, э’ми тумгытум.
Рэльын ивнин:
Мэӈӄо ети?
Ёо’нчаӈкаавыльэгым, энарагты гэлӄытигым.
Ээй, кыкэ.
- пынлёнэн тумгынынэ.
Нымэлигым, йыӄӄэй вытку.
Энмэч мынӄитпыльэтыркын.
Гачаёкватэгым.
Энмэч рай нэлкыӄинэт.
Э’птэ гым мыкэргыпык ынкъам мытэгрэтык.
Гэнрэтвилин, таӈалкы гэнъэтлин.
Омрыӈа иквъи:
Ынкъам амролытвак эвнэвиръынэймэвкэ.
Мачынан, йыӄӄэй ӄонпы ынӈин инэгйипыркын.
Чама чинит ӄол митыркын мавэръэпыркын.
Йъарат унмык тымычвынпэчыкавык.
Чама эейвэчкыльигым, лыгэн ӈинӄэйигым, —нырэлевлевэнӈыӄин, иӈӄун тумгытум нырэмыннуӈын.
Наӄам итык эви лыги нинэлгигыт, миӈкри эвиръыт.
Кэргыпыплыткок, Тыӈэсӄын тэгрэтгъи.
Эвын налкытэнмавӄэнат.
Этйыръын тыттэтгъи тапӄаткынэты, ы’тынъёпоолгэты.
Ӈэнкунынъёпатытваӄэн лыгъитвъэт.
Имтитэ нэнвиривын, мачамкытгынта нэнтэгрэвын.
А’ачекыт, пылытъымыльыт, алвавкыльэнат мигчирэтык.
Лыгъитвыт, турнэлгэтыльыт ӄэтыӈоръок, тэнъигигэтыльыт льэлеӈит, кыкватык, нымыркутвиӄинэт.
Эвын эйычгин гэмӄытвилин.
Лыгэн киткит нимытлюӄэтӄин.
Тэвыльыт нылеӄинэт.
Ӄутти ныеквутэткуӄинэт.
Нылеӄинэт О’р -Энчьавэӈӄачагты, О’ратапӄагты.
Ръэрик вальа ымыльо етъаӈ нинэнтыӄин, рыркальок лыгэн тантагрытко.
Тыӄэсӄын ныльэтӄин.
аӈӄаткынык вакъочьата, ныриӈэмъетӄинэт.
Эчги пилык кавраа’т, люур кытамчачго нэльун пиврэльын рыркы.
Рьэрильыт гакапчачавленат, кытамчачго рыркальок.
Нэнръэлеттурэвынтэгрилгын, пиврэльын нэтэгрын, нинэпыткыӄинэт — нэнпыткэвын.
пыгылӄэквъэ рыркы, ӈаврыркайӈын.
Ӄэчыӄэӄэй иичгэ ныпиврэӄин.
Напэнрыа’н, нэмыӄэй нэтэгрын.
пэлӄынтэтгъэт.
А’ӄатылянаӈатко, тэва нырагтытыляӄэнат.
Мэрынрэ нылеӄинэт.
Волӄытвэгты и’вэквъи кытыйгын.
Тыленэӈнэквутын, йыӄыӈ нъэлгъэттылек.
Пкиргъэт ярак.
Рыркы тиӈутэ нымкынлеӈу нагтоа’н аӈӄачормэты.
Ымы ӄэчыӄы ынӈин нагтоа’н, эвын нъоптынымайыӈӄэн.
ӈыпэльык.
Ытвъэт нагтоа’н, виин ачӄачормык нэнъимпэтын эмчевэрэнвы.
А’ачекыт, ныгынкойӈыӄэнат: ванэван эвынвы нъатчанат, лыгэн эвыр алватыӈоа’т.
Ӈаврыркы ымыльэты таӈӄопалгыльын кымгыто нэтэйкын.
Тэкичгыт ынкъам ӄэчейыръыт нэтэйвыӈынэт.
Ӄэчыӄы нэчвиткун гыролмы, мынгытрылгымэл у’мэльу  ӈилгылӄыл.
Н‘эвысӄэтӄэе нэныттэтынэт Тынэсӄынин энаматйыръыт ырыкагты.
Эвын О’мрыӈа ныпэнъёлгынынлявӄэн.
Рэльыт ивнинэт:
Ӄутынэ ӈэвысӄэтӄэе рымнин кукэӈы.
Уттынъылии’.
Рэймэвнин ӄачайыръыёчгын пэнъёлгэты.
О’мрыӈана ивнин:
Вынэ мэчынкы, ынан гымнанчиниттырэтэръэӈы ымы тырывиэ’.
Амынан ӈаргыногты ӈыток ныӄылӄылетигым.
Панэна пэпэкылгын нытьылӄин.
Чама Тыӄэсӄын тыттатыӈоэ’, энмэч рай гынин яральыт ӄыйъогынат.
Ӈэвысӄэтӄэй ӈытоэ’.
Аплёратвака, тумгытум рэсӄиквъи.
Льунин О’мрыӈа рэлӄунӈыльын.
Ӄaӄa, энмэч ӄути.
Иа’м виин олвытвака, вэнъым раӄэтыгагчавыркын?
Чама ывик мачгыто ӄылгыркын.
Э’тки вайавъёльыкыльыморэ, ывиктъытльэн энрытъымучьэвкэ.
Епэчгин гыммылӄолгыльэгым, ынан тырэгпильэркын, наӄамитык йъарат к‘ырым мытгивылтэтык.
Чама мыгъюлетыркын нымытвак, йъарат энантагмычвынпэчыкаватэ.
Ии.
Ымы ы’ттьыт коргавыркыт амгыныкы, алымы ы’ттъыльэтыктыяаркынат.
Гыымгъыттъыманэнэнэнумитыркын?
-НымӈэлюӄинТыкӈэсӄынӈавъанэты.
О’мрыӈа нывинтэтӄин пэнъёлгык ӄача.
Тыӈэсӄынныкэттываӄэн чотыквыткынык.
Ампамъята гэнъэтлин, ивнинтумгынынэ:
Кита, ӄынвириквын кукэӈы.
Ээй, - ӄытгъи, рывиривнин кукэӈы, нитчыӄин.
Колё нитчыӄин!
Тъэче нинэнитлитигыт ымъылёӈэт кукэӈы?
А’мын нэрмэйгыт!
Ээй, - рывиривнин, рэймэвнин чотыквэты, рэсӄиквъи ралкоггы амрарылыпӄамэтваӈа.
О’мрыӈана рэймэвнин уӄӄэм , ныӄэвъячатӄэн.
Чывиткунинэт ӄаматкынык йигйит, лиӈытъул, кычимэтъулти чама мачвэтьолтэ.
аръапаӈы, торвытвыта ыпаттъыльыт.
Ӈаврыркатъол нутгыӄин.
ёнэнат.
Румкэвнинэт.
аронвэрэвка, читээкэтыркын.
Тумгынынэ ивнин:
Нэкэвкитӄин выёльо лыӈык тумгытум.
Чинит ээкэтгъи, наӄам , лыгээк, витъэтыльын лыгивитъэ, инээрнин кыргывитъэ.
Пэтыльыт витъыт рэрэтыткунинэт палӄыёчгэты.
Турвитъэ витъэтыльын ээк ныӄэргынлятӄэн.
Тумгытум ааканма, Тыӈэсӄынэ рырыткунинэт чьовыргыкэн гутичгыт.
Чьовыргын эрэтгъи чотыквыткынэты.
Тумгынынэ рэмкумъэвнин чьовыргын айколягэӈэты эрэвкэгты.
айвэканавакаӈынвык, атчьатгъэ.
Ынӈин улвэквъэт.
Ымыльо нырэйылӄэнӈыӄинэт, ытръэч пэнин ыргин ӄалялвынвэтгав.
Гамгач чимгъут, элкытвама, вэтгавтомго нылгыӄинэт, ӄынвэр тылейылӄэтэ.
нычавчывантатэнмавӄэн олвавыльэты.
Ымы Тыӈэсӄынэ нинэтрыткуӄинэт ӈилгыт, тывэтытвальыт.
Гэтэӈъигигэтлинэт.
Рырыткунин ымы колталгын, ратвынэн чоттагнэты.
О’мрыӈана ивнин:
Ӈоонкы, рэнолыӈкы, ӄытрилгын.
Таӈколтанто, эчгимигчиркэ вак.
Мэлмэлетык, тумык рээн тыраръынтоёпаты.
Нивӄинэт, гыръынтолен.
Люрэӄ нараӄоранмымык, ынкъам, чавчывайпы пкирык, муллычыку тыраёӈынат пэлӄумрэт, иикит; эвыт пъупуӄыт тыраяӈынат кивлетык рачьылгав чама рилӄэтык кырвэноолӄылтэ.
ныгынникуӄинэт, ӈэвъэнйыръыт-ым ӄонпы нымытвальыт: нэгынритыркын ярачыкон, нантэнмавыркын тэйӈэт, кымиӈэтыркыт.
Кынмэйӈэвыркыт.
кымиӈэтыркыт.
Кынмэйӈэвыркыт.
Ӄалялвынвэтгавма, иквъиТыӄэсӄын.
Рэӄутытчынэткымиӈэтыльыт.
Ӄэтэвамӄалялвынвэтгаванывэтгавэгым.
Тумгытумтъэӄэченвэтын.
А’тавмыкоргычьаркын, ӄымэл-ымтылярэначечавыӈовэннэтыльигым.
нувиӄин, чаманываӈэӄэн.
Нинэтэйкыӄинэткэмыгэт, рыляйвыёлӄылтэчавчывантак.
Тыӈэсӄынэнэнарвыткоӄэнатторрырыткоотӈилгыт: нинэкээтвыӄинэт.
Нэнанъянръавӄэнатрыльататьёлӄылтэчавчывагты.
Чаманычимгъуӄин.
Ӄэйӈунэвлытъылёвмарэмкынрэрэмкичигьэ.
Въэӈчавчыварамкынӄэйӈунӈэлгэтытэгьеӈыркын, люрэӄ ымыгымтыраченрыгчавы.
Гэтэӈывйитвылин, лыгэнныпытӄывйиӄинэ’ӈгыпы.
Омрыӈанываӈэӄэн, лыляргыгэӈатагитэчьэтэтумгытум.
Гамгачнылгиӄитпыльэтӄинэт.
Эвынгэмэйӈэтлинэйычгин, нэйгынлиӄин.
Ӈаргынэнничычгэтӄин.
Ынкъамантокыльэнат.
Энмэчгапэтатленаттэкичгыт  а’ӄъытвыльаты: таӈӄонпыгэлилинаӈӄайпы.
Колёэйычгин, мылельын, нывыргыргэтӄин.
Омрыӈанарывиривнинкукэӄы, ивнинэ’мпакынилгымиглитыльын:
Таам, мынӄамэтвамыкынкъампэтлемынулвэв.
Вусӄынкиквъи.
Ии, - иквъиТыӈэсӄын, - люрэӄ рэнрэтвиэ’ эйычгин.
Ӄэйӈунрарэтльономавы.
Ы’ттъыёлараттальытрэритльульуӈыт.
Рэӈылӄылтильэлеӄкинчамаривмивытэтэкичгыкэвак.
О’мрыӈаиквъи:
Игэквъи.
Эргатык, раӈылӄылӈыток, э’птэӄыгтогынпыгпыг.
ръапыгпыг?
Ээй, ӄэйвэ.
Кита-ӄунмынкырвэнтомык, ӄырымпэтленъэӄэрээ’н.
Игэквъи, энмэс-ӄунлыгэнэргатӄайгилгилрэпкиры.
О’мрыӈаиквъи:
Вынэвачаӄмачынанэчычганматыраръынтонта.
Кита, энаральытмыёпатынат, мэвынрэӄыркыт.
Ынпыӈэв, ытчайТыӈэсӄынин, эвынныратэнмавӈыӄэн.
Рэльынивнин:
Ети?
Ии, — очыткоэ’О’мрыӈа.
Кыкэ, эӄэлюӄ.
Ныпэгчиӈэтигым, ӄэйӈункыргэвыкрэнутэгчинтык.
Ынпыӈэвиквъи:
Чамаривмивылӄылтилемӄутаткэканъэлгьэт.
Итыкинъыльу, рымагтэтыръынтоёпатык.
Вэлетченрычыняалмытчыркын.
ВэлетНоталпъэтагнэтыымыгымтыраръынтоёпаты.
О’мрыӈанаивнин:
Гымтыралымӈэнаа’ гыныкрээн.
Ӄэчыӄины’пъылгыӄай, этыӄун, йъарантатгъэ.
Кита, ничыӈъэвмыпатын.
О’мрыӈаӄутгъи.
Э’птэмытэнмавысӄэвык.
Гынмылкинэкунмыкичычгэткэнъэлгъи.
Ынпыӈэвэпынлёнэн:
Титэтургинэтрачавчывантаӈыт?
Ӄоо.
Этылыгэнмэлетык.
Итыкы’тымпэлӄылтиымыльоетъаӈтытчынэт.
Вачаӄ-ымэргатыкмынръынтоёпанмык.
Муллычыкуёолӄылтэ.
О’мрыӈарагтыэ’.
Ивнинтумгытум:
Эргатык, энмэнрай, ръынтонмытраёпанӈын.
Ынанпыгпыгвэнлыгиӄыгтогын.
Чамалюрэӄ таӄъалӄылчавчывантак.
Тынэсӄынэивнин:
Колёгытваӈэлтаркын.
Иа’м?
Чамаръынтоёпаркын, чамарачавчывантаӈыркын.
О’мрыӈатэнӈыткуи’.
Ок, эӄэлюӄ тынтэнӈэвэтын.
НыкоргавӄэнТыӈэсӄын.
Кыеквъэт, эвынпытӄылымгилыръулин.
Колё нэйычгивыргыргэтӄин.
Выткунэргыръотыляӄэн.
О’мрыӈаиквъи:
нэйычгивыргыргэтӄин.
Выткунэргыръотыляӄэн.
О’мрыӈаиквъи:
Тыӈэсӄыниквъи:
Ӄэлюӄ-ым, эты, илыӈэӈэркыт.
О’мрыӈанаейвэчунинэлгыӄинэты’ттъыт, итӄыевыльыт.
Ы’лёкытэтыранатвыӈынат.
Нутэгчильытуйӈэваа’т: колёныёа’тӄэн.
Чаёкванма, О’мрыӈаиквъи:
Айвэгайъоленытчай, читигырнутэгчильылӄылмури.
Ӄэлюӄ-ымӄэтыӈоръогъэ.
Лыгэнитыкайвэтаӄъапатгъэ.
Ӄэйыӄынвак, нанатвынпыгпыг-такэчгыёчгын.
Майӈымэмылен, нымэйыӈӄин, нитчыӄин.
О’мрыӈанаэ’мэтыйгутрыннинрэнолгэты.
Тыӈэсӄынэритлиннинпыгпыг, ӄынурэйыръыкыльин.
О’мрыӈананинэгитэӄинчычаткына.
Колё, итыкгымнинтумгытумгэрмэвлинмэчынкы.
Чемэтэвыналвавкыльэнкымгытэмтэк.
Алымыа’мынаӈӄачормын, ы’лӈэмлилгыкыльинтэнтик, — кооквыльын.
Чамаыныкитвыквылгын, элянма, ныръэчумкэтӄины’лык —а’мынаӈъачгыргынтыттэтыктапӄаткынэты!
Вачаӄгимтитэкымгыттэ, ӄынурэйыръыкыльинэт, тапӄаткынэты.
Вэлеракытгынтыттаткаиткэгитэывэраткынэты!
Ывэрачыкогтынинэнэрэтӄинэт, наӄамунмыкапэракыльэнаттымкычьыт.
Чемэт-кунывик, ӄынурмачамрытрыт.
Гитэкакэркытвальын, мигчирэтыльын — ӄынуртыргытыркамагральын.
ӄитпыльэтыльын.
Ымыяраӈы; киткиттымӈэтвак, пэнинрычекоё.
райӈын — колёнымэйыӈӄин, накамнылгэнытаӈпэраӄэн.
Энмыгэӈгыпырэвлыёттэраквытколёнымэйыӈӄинэт, чамаопчетыквиӈын - ымынымэйыӈӄин.
Ӄолитык, элейвыльыкэ вама,нэнагтоӄэнынӄэнвыквылгын, чотгэӈкывальын.
О’мрыӈанагэнкэвлингитэкимырэӄыльын, ӄитпыльэтыльын.
ӈыръырыгьёлявъёлӄылтэ нэнэнэт лёӈыгтота тынтынэт.
Энмэч эккэт игыр нъымэйӈэтынэт.
А’мын Тэнантомгыӈ эейвэчкыльин.
Чама гым чинит гэрэӄигым?
Ӄымэл гымнан, тыттэӈэт, миӈкри тырэнпэвы, йъарат-ым тумгытум.
Тыттэӈэт, ралвавыӈоа’ пилыгилик.
Йъарат-ым мургин ынпаквыргын - а’мын тытгэӈэт.
Ытлён миӈкри митык?
Ӄaӄa, эрэтгъи элек томгатыльын.
Люнтэвиминӈэ нанӄытвама титык, мэчичьу тыкоргавык, тивык.
Опопы мачынан.
А’мын нылевлевигым.
Энмэч ивкэ.
Ӄaӄa, лыгэнӈун.
Ы’ттъыт, чоттагнык готытвальыт, ӄутгъэт.
таӈаръаля ынръам тыӄалялвынвэтгавык.
Вынэрай ынрэтвии’.
Рынэнинэт ы’ттъыт, гутысӄивнинэт орвытараӈэты.
Плыткук, кукэнпыи’.
Рырыткунин пыгпыг.
Оӄӄаматкынэты йытонэнат гиркыт чама рилеӄ.
Тэрэӈгъи.
Нымачныйъаӄэнат уттыт - чоттагын ганлыръолен.
Тумгытум рэсӄиквъи, иквъи:
Виин ратанӈавнэн, э’тки титӄыевык.
Ии, - очнэн О’мрыӈана.
Иквъи:
Чама-ым ититгъэт эръэт.
Эръэмпэи’.
Тумгытумчотыквыткыныкнывакъотваӄэн.
О’мрыӈана йытонэн ӄэмэӈы.
Тэгмэчынкы ничыӈъэв гититлинэт эръэт.
йыӄӄaйъым!
Нылгэчачальатӄэнат.
Ӄырым нъэӄэрэнэт чоттагнык?
Ӄырым.
Ынан чама тырэйвэнӈын ытчай.
Чама рэмэлеты, эчвэрагыргын.
Чавчывантактаӄъалӄылтэ.
Ӄэйӈун мэӈӄо н‘ыпэк, гаглыпатъёлӄылтэ: а’ачеӄагтэ ратваӈыт ы’твык, ынкы-ым кивык, ыӄэквъи.
Ӄэмиплыткук, О’мрыӈана эйвэннин ытчай ынпыӈэвэ тагноӈ вальа, пыгпыгчыко вальа, - мэмылытьоля.
Ӄол-ым колё гакоргавлен.
О’мрына ивнин:
Ӄaӄa, айвэ мытӄалмытванмык.
Иа’м?
Ӄун гым тыӄалмытватык: тыпатын ы’пъылгын ӄэчыкин.
Итык чама ӄэтэв гувйигым, ӄымэл-ым ӈавытлывъёт гэетлинэт мытмитиврэнмык.
Лыгэн киткит тынчиитэвынэт.
Нэрэтынэт кыкватъолтэ, мытӄычыку ёоттэ.
Мытӄамэтвамык: чимычвиткут э кыкватъолтэ рывэтъягылгав.
Ӄэлюӄ-ым эвын льэленръуркын.
Йыӄӄэй аёа’тыльатка ныльэленръуэ’н.
Илетыльэтыркын, ывэрат пипиӄылгин мимле йыръэтгъэт.
О’мрыӈана ивнин:
мытмитиврэнмык.
Лыгэн киткит тынчиитэвынэт.
Нэрэтынэт кыкватъолтэ, мытӄычыку ёоттэ.
Мытӄамэтвамык: чимычвиткут э кыкватъолтэ рывэтъягылгав.
Ӄэлюӄ-ым эвын льэленръуркын.
Йыӄӄэй аёа’тыльатка ныльэленръуэ’н.
Илетыльэтыркын, ывэрат пипиӄылгин мимле йыръэтгъэт.
О’мрыӈана ивнин:
Эчвэрагыргын.
Киткит кыргэвык, римлывириӈыт.
Ии, ытръэч чама чавчывантальыт.
Чама ролмачы ымы гым ныченрыгчавэгым.
Вэлетынкы гиивыльу, чама н‘эвысӄэтӄэйык винрэттумгу.
Ӄэйӈун лыгэтаӈычьыгыргын.
Ыяайпы тылельыт, епэчгин вусӄымчыку, янот тынвыргыргын нурвилетӄин.
Ынӄора рай рыюльыт, э’йӈэткульыт, тыленэймэвэ.
А’мын ныныпкирэтӄин колё амалваӈ пэральын н‘алвыльиӈын!
Ӄутти нилгыӄинэт.
Ӄутти лыгитэӈӄэӈульыт.
Нэмэ тэӈӄэӈунэлгыт кэролыӈык нытаӈпэраӄэнат.
Элгыпанран ынпэвыльин плекыт кэлик  гатаӈпэрата.
Наӄам нэмэ лымӈэ тэнтэйкык эвиръыт, ымы н‘эвысӄэтти нытаӈпэраӈӈоӄэнат.
О’мрыӈана нэнатаӈпалёмтэлӄэн ынпыӈэв.
Ӄэлюӄ, эты, амынан вак, эмнэнэнэт тумгу лыӈык, нэмӈолӄэн.
Галгэгаймавленвэтгавыльын:
лымӈылкэн клюкэӈэвынин.
Коок-ым, клюкэӈэв нэмыӄэй гъэӄэнмэйӈэвлнн, ынтыёльатыльын э’нӄу нэтчын.
 Ынӈин плыткуи’ вэтгавыльын.
Ӄутгъи О’мрына, иквъи:
Ивнин:
Гытанчиӄай нытэрэӈӈигыт?
Ии.
А’мын, гынан таӈынмычвынпэчыкаатын тумгытум.
Вэлет, ёа’нма, чинит нытэрэӈӈыркын.
О’мрыӈа, рагтытыляма, нычимгъуӄин.
Пысӄунлейвык, тывалёмын амалваӈ вальын пыӈыл.
Ярак рэсӄиквъи.
Тыӈэсӄынэ нинэнчикуӄинэт ӈилгыт.
Ынӈин э’мпычга нывакъотваӄэн.
Иквъи:
Ы’ттъыттырэӈэтынэт.
Рывиривнин ӈыркир, ынӄо йытонэн вылгыналгыкэрӄай.
Нинэгитэӄинэт ротлыгыргыт, итык мэлнымэлӄинэт.
Ымы въэйип мэчынкы у’мэльын.
Нычимгъуӄин.
Кыкэ, ӄытлыги, ӄутырык ымы ныгитэӄинэт тумгин эвиръыт.
Тумгынынэ пынлёнэн эвиръыгитэльын:
Леӈытэӄ ымы чавчывантаркын?
Ии.
Нэмыӄэй мылымӈэнаа’к.
Чама чинит мынчикунэт мургин ӄоранмыёт.
Ии.
Люрэӄ нараӄоранмымык.
Ии.
Эчвэрагыргын.
Рэӄулымӈэ.
нычимгъуӄин Тыӈэсӄын.
О’мрыӈана рыетъаӈавнэнат эвиръыт, йыпъёлӄылтэ рэмкичикин.
Эргатръоэ’.
Эвын кытыйгын гэнрэтвилин.
Ытръэч панэна нэйычгивыргыргэтӄин.
О’мрыӈа ӈытоэ’.
Тумгынынэ пынлёнэн рэсӄивыльын:
Ы’мто мэвын ӈаргынэн?
Гэмэлетлин, ытръэч пэнин нъытлетӄин аӈӄы.
Итыкэйычгин гэнрэтвилин.
Мури мытнутэгчиркын.
Эӄылпэ мынчаёкванмык.
Ээй, — иквъи тумгытум.
Ӄырым эвын пэтле найычгэраглен.
Плыткунэӈу, О’мрыӈана эмтэйпынэнаттэючгыӄэгти, ӈытоэ’.
Эвын ымы энаральыт нэквэттылеӄинэт.
Тылянво лыгнин ытчай.
Эвын уйӈэ.
Ӄаӄа, аморатэнмавык, ӄынвэр энапэляэ’,ӄалялвынвэтгаквъэ чит энантымлятыльын.
Эквэтгъи.
Тыляма,нытлепыткуӄин о’ръыттъыёлягты.
Кынмаӈӄачӄач таэ’.
Эвын ӄол нутэгчильын нылеӄин.
И’нтэгныгиӈэтэ.
А’мын-ым и’вчейвыи’о’рыныкагты.
Тэгмэчынкы Ноталпъэгты эймэвтылельын ынпыӈэв йъонэн.
Пкитльэн ивнин:
Ӄaӄa, нинъигыт!
Ынӈин нылеӄинэт.
О’мрыӈана ивнин:
Кита, виин райынрэлы мыёпатык, ынан таӄъоӈӈоктырайъогыт.
Ии, ныӈинтури, лыгэн ӄылейвыльэркынитык, нэкэмӄунлым, тэмурыгӈэ, гыткаттъылыркыт.
Лыгэн ӄэйыӄын гырголятгъэ, льунин ывэран.
Винритэ отгытаагнэн, рыпанрэвавнэн, эвын тэнйыръыльын пэлӄумрэтэ.
Наӄам тэгныйыркыӄинэт, уйӈэ эчерикыльинэт.
Кэӈиӄ рыркэн тэючгу гэнрылин.
Имыт рывиривнин, рырыткунин.
Пэлӄумрэт ёнэнат, киткит рыпэлявнэн.
Пэлӄумрэт куннинэт эчьытъуле.
рыркэн - тэючгын.
Гакоргавлен.
Ынпыӈэв, ивтыл вальын, нэмыӄэй нъэмпытваӄэн.
Рэкулымӈэ, вэчьым ывэральоэ’.
Тумгыт гармагтыленат Чавчываканыпъагты.
Кита, э’птэ гым кытэ мырмагтыа’к.
Ынан тылянво мылгын рагтэты ынпыӈэв.
- Чинит ывик нинивӄин О’мрыӈана.
И’вчейвыи’лыгэн гырголйылмынолгэты.
Эӄылпэ рымагтыэ’.
Вээмык и’ргъи, тыттэтгъи Рэлпынолгэты.
Мыкыпъэльын - вэчьым, ээкэръынтоэ’.
Лыгэн йылмыткынатгъэ, мэчиичгэ льунин ывэран: тэнтик, нутэсӄын ныйыркыӄин.
Винрэтэ рывэнтэннин - эвын ывэран, йыръыльын иикитэ.
ытонэнӄол тэючгын, энатыёнэн.
Ӄэйыӄын лейвыи’, нэмэ ӄол льунин.
Вынэ вай итчетгъи.
Ӄутгъи, лылепыткуи’ о’равтылягты, эвын ӄутти ынык лыгэн эвыча нъэмпытваӄэнат.
Ӄутти нылейвыӄинэт-нэнарэрӄэнат.
Ныйъытвытылеӄин.
Ымы кытыйгын гэнрэтвилин.
Нэмэ кытэ лейвыи’, нэмэ льунин ӄол ывэран, мэчрытылпитэ йыръэннинэт энаёчгыт.
Ымы энатыёнэн эӄуттэврэӄэй ынкъам иквъи:
йыӄунтэтык импэтэ.
Йыръэннинэт эвичти.
Эвын тиркытир нивтылетӄин.
Йылмыгиӈкы гамаччетлётленат лемӄут.
Пырнинэт, ёнэнат пэтлечыку - лыги нинэлгыӄин ынпыӈэв, рэлемӄугичиӈыльын.
Эӄылпэ виритылеи’, и’ргъи вээмык, тыттэтгъи И’нтэгнык.
Торгырголятык Э’нтагныткынэты, лылепыткуи’: ӄиирнин гынмыл пэляё ынпыӄэв.
Эвын киткит гагырголятлен.
Лыгэн ыныкэгйит вирии’.
Ынпыӈэвэ гитэнин эймэвыльын:
тыпэляа’н.
Гаӄамэтвайгыт?
Ванэван.
Гывэральойгым.
Ӄаӄa, пэлӄумрэтэ?
Ии.
Чама иикитэ.
Кыкэ, гыныгмич.
- Рулвынин эӄуттэврэӄэй ынпыӈавэты.
Ынпыӈэвэ пиринин:
Ръэнутэт?
Никит гыныкы.
А’мын вай, иӈӄун ӈэвысӄэт!
Мэӈӄо ети?
Найъон вычгакы вальын выквылгын, ынкы ӄача вакъоа’т.
Таӄъома, нывэтгавӄэнат.
Ынпыӈэвэ нэнакэтъоӄэн тэлеӈкин вагыргын.
Эвтылягты тыляма, нытаӈӄэлпэраӄэнат вээмыт, гытгыт.
Пилгыӄэй гаркыватлен, ӄэлюӄ гыматлен айгынлейпы йъок.
Ынпыӈэв иквъи:
Вынэ мынтимтигмык, ы’лӈыинъыльигым.
О’мрыӈана патлячыкойпы ралянтаннэнат лемӄут.
Ивнин ынпыӈэв:
Ии, кыкэ.
Тимтиӈгъэт.
Эвын гитчетлинэт.
Йылнинэт ынпыӈавэты пыгъянвыт эӄуттэврэӄэгти эмтэнвы.
О’мрыӈана тимтигнинэт этчыянвыт.
Ынӈин о’раярагты эквэтгъэт.
Ынпыӈэв, ӄэлюӄ-ым ынанкэн, нимпэтылеӄин.
Ивнин О’мрыӈа:
лылепыткучьэтэ, тыляма.
Ээй, - очнэн нутэгчитумгэ.
Ӄэйгипэ, и’вчейвыи’ о’раярагты.
Эӄылпэ пкиргъи ярак.
Эвын Тыӈэсӄын, аймыльын, нэмыӄэй пкиргъи ярак тапӄаткыната.
Ӄаӄа, люнльутэ тынтыгыт.
Кынмаӈӄачормылгата гатайгым.
Рывиривнинэт имтит.
Пчегтываэ’.
Тапъагнэнат плекыт.
Рыянръавнэнаттэючгыт ытчаен, ӄэмиплыткук рыльататынвы.
Рыюнэвнин пэнъёлгын.
Кукэнпыи’ куутэръэӈэ вэлӄопалга, ӄивричьэ ититык.
Эвын гэвулӄытвилин.
эвын ӈавытлювъёт гувилинэт, ымы гэнэймэвлин ӄэмэӈы, нэръэчвиткуӄинэт.
Нэмьпӄэй гапатленат вэлӄопалгыт рымачгэкавкавылгав.
Чит нивын:
Гыт-ым ?
Э’нӄэтгъи, иквъи:
Пкиринэӈу, нэмыӄэй ынӈин вальа тувиэ’к.
Ынпыӈэв нымӈылтэлӄэн ӈавытлювъёрыкы:
Ӄэтэв О’мрыӈа нэмэ гъирлин Чавчываканыпъаваамык.
Ӄымэлынан гэльулинэт иикильыт ывэрат Рэлпынолгыгэӈкы.
Ымы вай гымыкы ӄутти инэйылгъи.
Итык, гакынтатвъав, люрэӄ рэлӄатъёлӄылтэ льэлеӄкы чама муллычыку ёолӄылтэ.
О’мрыӈа иквъи:
Вынэ мырагтыа’к.
Ярак рэсӄиквъи, эвын Тыӈэсӄын нупчитӄин чоттагнык.
Гэмо лыгнин рэльын тумгытум.
Колё алвавка, ӄонмынга нинэнитлитӄин выквылгиӈын.
Тымкычьыт рыпэт ныкувлюкэтӄинэт.
Эмкэмэтльэн.
Гитэнин О’мрыӈа, кукэвыргыргэтыльын.
О’мрыӈана ванэван лыги нылгынин.
Таляӈкы, рэмкын маравыльанма, лыги нылгъиӄин кытамчачго пкитльэн э’ӄэльын.
Нивӄинэт, рыннольыт, нэкэмӄун микынэ ръаа’въёттэ, рэӄык курэ, талваайгысӄэты гамаравысӄэвленат.
Итык рывэлвавык нымытвальыт, рыннольа нэтлыӄин нутэйиквин.
Амноӈгыпы так, нынмыткоӄэнат чавчыват, ныпириӄинэт турмэйӈэтыльыт пурэлю, ӈэвъэну нылгыӄинэт ӈэвысӄэтӄэгти.
армачьыӈэнэвнаткота нынтыӄинэт нымытвальыт.
Ынкъам чит ынпыянва колё нынэӈъэлевӄинэт ымыльотурмэйӈэтыльыт.
Гамгаярак нынтыӄинэт опчетыквыт.
амӄынъёа’тык, а’ачекыт нупчитӄинэт.
Нытэйкыӄин мыргыръэлян аӈӄачормык, чыгайпэкымляткынык, миӈкы кооквыльын.
Гыролмы — кытгынтыян.
Ынкы нынрачвыӈатӄэнат а’ачекыт.
Гыролмакы кытгынтатык рыпэт нытэлӄэтӄинэт.
Мэӈин ынанъяачы нывитльэн, ынӄэн мэчынкы нынъэлӄин.
нынрачвыӈатӄэнат а’ачекыт.
Гыролмакы кытгынтатык рыпэт нытэлӄэтӄинэт.
Мэӈин ынанъяачы нывитльэн, ынӄэн мэчынкы нынъэлӄин.
Мыргыръилеплыткук, рэмкын нытэйкэвӄин.
Миӈкри вальын вагыргын —акэркытайкавык нынльунэтӄин.
Ынпыянватэйкэвыльыт ныныгйивэтӄинэт.
Ынӄэн лыги лыӈэ, ымы эвын о’птыӄылявылё нъэтльэт пэнин илюльэтыльыт.
Ынкъам ӄол нитӄин Тыӈэсӄын нэмыӄэй нилюльэтӄин: нывэгнымлявӄэн.
О’мрыӈана рывиривнин чьовыргыргын, эвын тумгытум гапаален упчитык.
Лыгэн ынӈин, иръычвыт лёӈыйпа, рэсӄиквъи.
Чоттагын гыӄэвлин, чама гэвусӄынкиръулин.
Ымы мимыл ныкитэ ныӄитыӄин.
О’мрыӈа иквъи:
Ии, - очнэн тумгынынэ.
Эргатръок рэмкын чавчывантаръоа’т.
Мачамынпыян ярак гапэлятлен.
Кэтэв-ӄун чавчыват чымче гулвэвлинэт.
Турыпкитльэт ывинпыэ’т.
Ӄамэтваплыткок, О’мрыӈа инэпэтгъи.
Ы’мӈытонэнат ы’пысӄыт, ытръэч ынкы гэныпыӈэтлинэт ӈыраӄ гытолӄылтэ, ӄынур таӈпэраӄаво, ынкъам йымэнэнатэвлёттыэнаймэёлгык, рыкылватъёк утъымык, рэнолыӈкы.
Йымэнэн эмгынун мачо, ымы ы’валтыргыт гэныпыӈэтлинэт.
Ымыльэты, этъымкыльин, ӄорэн аймак гаймэлен ръэгэгавынвы.
Ынкы ымы гаймэленат пылгэттыт, рильэкин рытрыттэ, ивылинут, рильэкин тыргыт.
Ивтыл, ӄолеэнаймэёлгык, - э’легйит, найнывъёт.
Пэтыегъет, рэлӄыпатъёлӄылтэ янра рытрилнинэт, иӈӄун таӈыпаты мигчирэтыплыткук.
Ямгатвыё рилӄырил инэнръэлевнин апаткэӄоӄоӈата ынкъам ёнэн ӄорананӄычыко рыварэвавынвы, льэлеӈкин роолӄыл.
ёнэн ӄорананӄычыко рыварэвавынвы, льэлеӈкин роолӄыл.
Кивлыпириткунин муллымул, тъынин нэмьнрй нанӄычыко.
Йытонэн палӄомраёчгын: тэкитвынинэт ынкъам ёнэнат ӄорамоллычыко.
Йымэнэн моллыёчгын орвытараӈык, йъаратунмык авэляткэгты, емэчгыльанма.
Ӈэвысӄэтэ, лыгилыӈэ, иӈӄун нивлыӄин льэлеӈит, гэнчимгъувлин имыръэтэкичгын.
О’мрыӈана ёнэн чымӄык тэкичгын пыгпыгчыко, аӄаракэгты.
ыӈэсӄынэ ынӄэн пыгпыг рытрилысӄивнин виин орвытараӈэты ынкъам ынкы тэӈынкылвэннин араткэгты.
Ымы орвытараӈык нъигигэтӄинэтнэлгыт.
Мачымыльэты ы’мӈытонэнӄол аймак.
Ынӄэн вэты гытамэты гэнчикулин, нэмыӄэй нэнумкэвын.
Энмэн килвэйкин йытоолӄыл.
Гыроръок рэмкын ныкилвэйӄин гамгарагъет, вэты ынӄэн лыги нылгыӄин, иӈӄун тумык рээн яал авнатвака.
Рэмкын, эвынӈан ы’льыл тортылгыма, ӈаргын, рэтытааӈыплыткок, ныӄамэтваӄэн.
Ӈалгылегты гамгарагты ныӄамэтвасӄэвчаӄэн.
Ынръам нъэйӈэвӄинэт ынпыянвыт.
Нынрамавӄэнат ынпыянвэты тэгничыӈӄинэт мачвэтъолтэ.
Ӄамайӈыткынык эмгынун нытрилӄинэт ыпалгыт, ӈэраналваӈ вальыт.
Ӄол ыпалгын, тайкыё роратгыпы лымэвыр а’лягъейпы, ӄол - таляпалгын.
Ӄораттъымыт, льэлеӈкин рэвовъёттэ, янор ныталяӄэнат, ныныпгыпэвӄинэт мимлык.
Ивульын ыпалгын ныкилитӄин, рук тэгныйыркьпӄин.
Килвэйык рэмкын гэчевкы нытваӄэн.
Ынӄэн лыги лыӈэ, ӄэтыӈоръок нынумэкэвӄин таӈэты вальынӄоратъол.
Эргатръоэ’.
О’мрыӈа панэна нываӈэлтатӄэн.
Тэкичгыт рэмкумъэвыплыткук, ынръам рычекоӈӈонэнат нэлгыт.
Ӈаргын а’ӄагнэгты рырыраннэнат, выква инэтрилнинэт акымъокаткэгты.
Ӄычат, тэгмыргытвэ, ымы выквытрэлнэнат.
Чама нывимиглитӄин, ёпатычьата нэлгыт.
Тумгытум нывакъотваӄэн ранмычыӈкы: ныӈэлгырватӄэн.
Ынӈин ӄынвэр льэленръуи’.
Тургич гатымлылен.
Эвын магляльытлымынӄо галяйвыӈӈоленат.
Тыӈэсӄын ы’ттъэ нинъэлкыӄин энмыгэӈата.
Амӄынъычо нымэмылёӄэн.
нымэмылёӄэн.
пкитльэн.
Эноматытрыткоэ’—ӈирэӄ мэмылтэ, ӄаймэмылтэ.
Рэймэвнинэт тытлынолгэты, виин ынкы пэлянэнат.
Йыннэн оттыкойӈыӄай, мимлыйыръыльын.
Эмчемэнэнат мэмылтэ, ынӄо вытку ратвынэнат.
Чьачаӈгыпы ратвыёттэ ныӄэвъячатӄэнат.
Нытоэ’, эвын Тыӄэсӄынэ нэнавъятӄэнат ы’ттъыт.
Гакоргавленат, эймэвык ӈавэтын.
Нэквутынэт чоттагнык рэнолгык.
О’мрыӈана ралкойпы рынэнин раӈъёчгын.
Рэӈэннинэт ы’ттьыт.
Тыӄэсӄын тивичгэ нытивӄин ранмычыӈкы.
Айгыпы йъэчычек, ынинэт лелют гэтинэтлинэт, рилвыт-ым гаӄаайпыленат.
О’мрыӈа тэӄэмэӈгъи: таӄаманъёлгык ёнэнат вэлӄопалгытъол ынкъам юнэв.
Лыги нинэлгыӄин йигрэвыльын тумгытум, ымъылёӈэт кытчынъёма.
Рэльын вакъоэ’ кынмэк.
Ытлён, рыгъягыльын, пыниттывэи’; кэттывальын ӈэвъэнэ плякъарэнэн.
Лыгэн йытъёттэ нинэнлиӄинэт, нэнаймэӄэнат энаймэёлгык, ээкэгйит гыргол.
Виин энаанӈанма, иӈӄун рынмыт ныкыкватынат.
Плыткунэӈу ӄамэтвак, инээнӈэтгъи.
Эӄылпэ румкэвнинэт тэкичгыт яӈак: аймысӄаткэгты рытрилнинэт рэпалгыткынык рыӄэтатынвы.
Энаймэёлгык йымэнэнаттэнуйгыт, чоттагнык.
Эвын гэвулӄытвилин.
Ратвынэнат айколтэ, гэӄитылинэт: рырыткома ныӄэвъячатӄэнат.
Айколятгъэ.
Ораёа’тыплыткок, ӈаргынэн виин ӄонпы гэмэлетлин.
Ынкъам О’мрыӈа пэнин, ӄынур раӄэты, гагчавыльын.
Эӄылпэ ныплыткуӄин имырэӄык.
Рывиривнинэт иниргиӈыт-э’птынэлгыт, иръылӄылти.
Виин иниргиӈу ныяаӄэнат.
Ёрочыко нылгомычьатӄэн.
Ээкэт ныӄэргынлятӄэнат.
Тыӈэсӄын ванэван ниниргиӈэтын амомычьата.
Гатчьатлен, ынӈин нывытрытваӄэн.
О’мрыӈа атчьатгъэ ыныӄӄач .
Атчьатыльын кэӈилыку оммачайпынэн.
энакагмалеӄэнат лёльот.
О’мрыӈана ивнин:
А’тав-ӄун лым мынымӈыляквыт.
Ээй, кита.
А’тав-ӄун лым тыӈэи’.
Ӄaӄa, - тумгытум коргаквъэ.
Эӄуликэ, виин акоргавка, ӄэйӄун ытръэч левлевэтыльын томгатгъэ.
Ынӈэ эӈирэсӄивкэ, энмэч гэӈыръыкэвлин вагыргын, левлевэтыльын - мынкоргавыркын.
Мачынан вэлет нытомгаркынат.
Эчвэрагыргын, люрэӄ Тэнантомгыӈ морыкы рапаа’левлевэтык, мынмычвынаркын, энмэч мынӄитпыльэтыркын.
Вэты ынӈэ апыннытвака.
Нэкэмӄун гыныкайпы ӈъоркыт.
Авынарычгытвагты, Тыӄэсӄынэ кэтъонэн ынпыӈэв, нымытвальын энмырак, валӄатрак.
Ынин ы’вэӄуч тэленъеп гэпэлӄэтлин.
Тумгытум ивнин:
У’риӄаӈан, ынпыӈэв, ӄутырык нытвыӄэн, энмэн ныгъюлӄин кэймитык.
Ныкэтгуӄин къарэк.
Ынкъам ӄутырык кэймитыльу ныгтыӄэн.
О’мрыӈа иквъи:
Ии, ӄэйвэ.
Итык, эты,ӄутырык лыги нылгыӄин.
Эмрэӄу э’ми эӄэвиичикыльин?
Ӄун нытвыӄэн, эты мэчичьу эӈэӈыльын, эмрэӄун ныкэтгуӄин.
Амтымӈэ ӄырым ы’нытвыа’н.
Нэмыӄэй гымнан ынӄэн пэгчиӈу гэтчылин, ытръэч янот чит гыныкы нырамӈылёӈэгым.
Айвэӈӈоонкэн вэтгавлыги нинэлгигым.
Ӄаӄа, иа’м ивкыльигыт, эммэтивэтык?
К ’утти, аматэваткэянвыт, ынкалӄаӈын рай кымиӈыльэтыркыт.
Ынпыӈэвэ нымкыӄин кэйминнин, ынкалӄаӈын рай ӄымэл ыргынан кымиӈыльыт варкыт.
Кита, а’тав мынтааӈыткомык.
Ӄырым эвын, а’тчата вата, мынинъэтэнмык.
Ӄоныры вэнъым, эты, тэнлюгнинъэйвэ гэнтымури.
ейвэче.
Ынык чимгъугйит вальын ӈэвъэн: пылчимгьульын.
Ынкъам ывэӄучитэ ыныгмил нинэгйипӄин, миӄкри-ӄун ӈэвъэнэ ытлён нинэтэӈыгйипӄин.
Епэчгин эргыръокыльэн.
Йылмыткынгыпы тытлыгъет Тынэсӄын вирии’, рэсӄиквъи ярачыкогты.
Ныппылюӄин яраӄай эвыр ымы ёроӄай.
Элейвыкыльин Тыӈэсӄын рачымчеты ынкъам, пысӄунльук, гэтаё ымыльо гамъыпэрален.
эвыр ымы ёроӄай.
Элейвыкыльин Тыӈэсӄын рачымчеты ынкъам, пысӄунльук, гэтаё ымыльо гамъыпэрален.
Рэльын чоттагнэты ёрочыкойпы ынпыӈэвэ рымъэйӈэнин:
Ов!
О, вынэ гыым.
Ынпыӈэв у’рэквъи.
Микигыт?
Гым Тыӈэсӄигым.
Ии, - очыткоэ’.
Ныягынпэгчавыткоӄэн.
Ӄэйвэ а’таквынан?
Вынэ ванэван, тумгынынэ йытыйгот нэнтыгыт ӄамэтванвы.
Ээй!
Виин ӄырагтыгэ, ынан тырээты.
Вынэепэчгин, наӄам чама чинит рачымчепы нылейвигым, ытръэч ыяагтылейвык нымэсӄылӄылетигым.
Ынан этъонтаткэгты аӈӄачормылгата тыратаа’.
Тыӈэсӄын рагтыэ’.
О’мрыӈана пынлёнэн рэсӄивыльын:
Э’ми?
Энмэн чинит рээты.
О’мрыӈа коргаквъэ.
Йымнэн эвычаӈкэрӄай.
Ӈытоэ’ чоттагнэты.
Рэквэвнинэт ӄоратъолтэ.
Инут, эчьыльыт, митьэ рылгымил у’мэльу гарвытколенат, ынӈин гэнӄитэтлинэт.
Таӄаманъёлгычыко ёнэн ӄэтоолӄыл.
Рывэнтэннин чепъаёчгын, чепъантоэ’.
Чама инэгтэтгъи ӄэмэйыръэ варэврэлӄыёчгэпы.
Ымы ёнэн чакайытъол, рытучгылӄыл ӄэмэйыръык.
Ӄамайыръыёчгынченлеӄай, вальын чотыквык рыягнав, гэтэйкылин Тыӈэсӄынэ, иӈӄун тумгытум антовэрэткэгты ӈалгылегты яӈагты.
Ынкы ёнэнаттэӄэмэнйыръыт.
Нэмэяӈагчеэ’, инэнэквэквъи эръэлӄыле.
Ратвынэнат эчьыльыт ӄоратьолтэ, ывинпыи’.
отъеӄоратьолтэ-гытолӄылтэ кукэк нъалянтоӄэнат.
Нэнанчывачгынлевӄэнат пыгыпгэтыльыт.
Тэгмэчынкы эръэт нититтылеӄинэт, ынпыӈэв чоттагнэты рэсӄквъи.
О’мрыӈана у’рэвнин ягынпэглявыльын, ивнин:
Ети?
Ии!
Вэнъым итъэтгъи тылян.
Киткит тивыткуи’, эймэквъи чьовыргэты.
Ӈавэтынва ягнанэн эймэвыльын.
Танрасӄэвы, ритлиннин чьовыргын.
Ынӈин тэленъеп вэймэну нылгыӄинэт етыльыт ынпыянвыт.
Рэсӄиквъи ралкогты.
Эвын кынмэк ганрыратлен тэгнилгыӄин айкол.
О’мрыӈана ивнин:
Нутку ӄывакъогэ кавэты.
Ынпыӈэв элвэтиӈэтэ кынмагты вакъосӄэквъэ.
Аплёратвака, Тыӈэсӄын рэсӄиквъи.
Чоттагнэпы пынлёнэн тумгытум:
Э’ми, епэчгин эеткыльин?
Нотӄэн, гэетлин.
Тивыткуи’, э’птэ рылгъэ.
Эвын ынпыӈэв, амэвычаӈкэтльан, кынмэк нывакъотваӄэн.
Ныпаӈъэвӈытоӄэн.
Тыӄэсӄын иквъи:
Авынгынрыратэты, гэмо тылгыгыт етыльигыт.
Гым нъатчайгым о’раӈӄаӈӄач.
Тэнӈыткуэ’т.
О’мрыӈа ӄамэнтоэ’.
Янот ӄитуэ’т рычепъалгав чамачеэтӄоратъолёгъат.
Ынпыӈэв, а’ӄаванныльын, нунтымъэв ныӄамэтваӄэн.
Ӄэмиплыткук, Тыӈэсӄын плягтыэ’, иквъи:
Гымнан чинит тырэрэӈэнӈынэт ы’тгьыт, виин тури пычвэтгавма, пысӄунэче ӄыпычвэтгаквытык.
О’мрыӈа эмӄэлелвынэ иквъи.
Иик, а’тав ӄинэнринӈыӈыркын.
Амыргынан пэлятгъат.
Ынпыӈэвэ кэргыргычыкойпы йытонэнат тимлюӈыт, рытрыттэ, мэтъарвыткольыт.
О’мрыӈана рыгтамавнэн ӄэмэӈы, йымэнэн ӄаманъёпатъёлгык.
Ӈавэтын мэгчерыткома, нывэтгавӄэнат.
Ынпыӈэв нычичыльэтӄин чама нытгивылтэтӄин.
Мэвын раӄынвы нъэйӈэквым, — тэмлёӈанма, нычимгъуӄин.
Чычаткына нинэгитэӄин ёрочыкон.
Колё ёройӈын!
Гитэнин чьовыргын, эвын ӈыранчьовыргыльын.
Чьовыргын тэӈэчерикыльин.
Уттин ротъымыт, эрти тэӈэкээкыльинэт.
Ульивыт, ӈаргын элеӈитыльыт гэтэӈъигигэтлинэт: иле чама кытыйга гэтэӈынъигигэвлинэт.
Ульивыт, вылготтэн, ӈыронрылгымэл у’мэльыт, ымы тэӈэкээкыльинэт, ымы тэгмэчынкы ивлельыт.
Тэӈынӈин вальыт ульивыт, вэтлякы йыпатыльыт - ымыльо таӈынтэнмава тайкыёт.
Аграт, кынмэн таӈъэвкы гульивэтлинэт, ынӄэната ёроӈы рыпэт мэлпээтыльын, - ныркывпэраӄэн.
гэгьюлетлинэт нымытвак.
Этын ныгъюлӄин тэминӈэтык, уттык рынӈыткок.
Ӄымэл-ым гитэк таӈычьыгыргыт.
Ымы нотайкоч таӈачарэткынка, йыӄӄайъым!
Ӈаргын илетыльэтык, рэпалгын-нотайкоч, чинӈан рэтэму яаё, гэтэӈъигигэтлин.
Ӄымэл-ым тэнъэк агтыкыльэн ымы аткэкыльэн.
Рэлкучыкун ныпэраӄэн ӄынур ӈаргын рыпъавъё.
Ынпыӈэв гэтлепъивэтлин, лыляпыткома нычимгъуӄиӈ Ӄаӄa, этынвыт ӈотэнъёрокэн таӈыннаны вальыт.
Чемэт ымы ыргичгу амрамынноӈэты нывэтгавӄэнат Ӄэтэв ӈавэтын нылейвыӄин, чоттагнэты ӈыточьата.
Вэнык ӄэмиплыткуэ’т, ратвынэнат мэмылытъолтэ — эръэлӄылти.
Ынпыӈэв авъеткынка нытимлюӄэтӄин чама, тэмлёӈанма, ныӄалялвынвэтгавӄэн.
Иа’м нагтыгым?
Алымы титэ ванэван лыги ы’нылгыгым.
О’мрыӈа рэсӄиквъи, аграк вакъоэ’, нэмыӄэй йытонэн пылгэттылгын, рэльарытрыт ӄорэн, рывыткоӈӈонэн.
Ымыльо ээкэт ныӄэргынлятӄэнат: гэвитъэтлинэт йыркывитъэ, ванэван ныпоа’нтонат.
Нывэтгавӄэнат .
Ынпыӈэв нымӈылтэлӄэн: нэнатвыӄэнат эн- мыральыт, ынык чымче нымытвальыт.
О’мрыӈана нэносӄэн:
Ытръэч ынӄэн вэтгав очытконо нинэлгыӄин О’мрыӈана кыкэ.
Ӄынвэр пааэ’ пыӈылтэлыльын.
Виитвыэ’т.
Авъеткынкатэмлёӈатыӈоа’т.
Нывулӄытвиӄин.
Вулӄытвик ынпыӈэв ныӄылӄылетӄин рагтык,миӈкри-ӄун тагратьян, тапӄатыткыната так, гитъэтлин, ынкъам иквъи:
Опопы мыткивык, ынан эргатык мырагтыа’к.
Ии, — О’мрыӈана татлыгнэн, — ынан мыркылегыт рагтыльэгыт.
Виин ӈутку ӄыкырвэнтогэ.
Эвыр пэгчиӈэтык, Тыӈэсӄын ныёпаннэн яраӈы.
тэнатыёа’н ранъёчгын тумгыӄэин-ы’ттъыӄэин.
Эвын нивигым,люрэӄтырэткивы.
Ынпыӈэвэ О’мрыӈа, тимлюӈэтыльын, пынлёнэн:
Эвыт ръэнутранывъёльавӈыктаанвы, ӄырым мъэнӄэтык.
Епэчгин мэчынкыпанэна нытааткойгым, амынан итчыльыт рымигчирэвкы, ынанкэн тырултывиэ’к.
Итык тарытрыӈык - епэчгин нытарытрыӈэгым.
анэван панрэвкы мынкавравынат.
Ымы вэлет тилюӈэтык,рыетъаӈавык, епэчгин тимлюӈэркын.
Тэгмэчынкы Тыӄэсӈын нытивыткуӄин чоттагнык.
Эвынгэвулӄытвилин.
Тивыплыткук, рэсӄиквъи.
Иквъи:
Гэмэлетлин, таӈэнъалкы эргатык.
Вэтгавыльыт рыпааӈаннэнат.
Авъеткынка нытваӄэнат.
Ынпыӈэв иквъи:
Вынэ нымӈылёйгым.
Ӄырым амтымӈэ ӄэнагтытык?
Опопы рэӄын ӄиниквытык, ынӈэ игыпэткэ.
Епэчгин таӈвэнратытытваркын.
О’мрыӈа авъеткынка нытваӄэн.
Тыӈэсӄынэ нинэгитэӄин тумгытум, авъеткынка вальын.
Ӄaӄa, пычемытъэт чинит ивкэ.
Ымы ынӄэн аӈэнток ӄылӄылю лыгнин.
Мытив, чинит нъивын ӈавысӄаттомгэты.
Чемэтлыгэн амъэӈгыпы выентольын.
Ӄынвэр чинит аӈэнтоэ’:
Ӄэйвэ, вынэ тэӈэмчинъюнргэ мыткэтъогыт.
Эчвэра аалёмка ӄитги, гынан лыги, мури гэтумгынынэтэ нымкыче мытытгивимык, мытылвавыркын кымиӈэтык.
Эчги томгатыркыт, эвыр туръурэтыльыт галяркыт.
Ӄэйвэ чит нирэчинъюргэвӈымури, ытръэч игыпэ, ӄынвэр ынӈин нытваморэ.
Наӄам итык тумгытум нутгыӄин, эвыр нытомгатӄэнат, амрагаляӈа лыгэнитык.
Ӄынвэрейвэчу тытчыгъэн: ытръэч тэвиминӈыркын нанӄытвальын.
Тыӈэсӄын виитвыи’.
О’мрыӈа иквъи:
Ии, ынӈатал-ым эмчинъюргэ мыткэтъогыт.
Ымыльорыкмури лыги нэтчымык лывавыльыморэ кымиӈынмэйӈэвык,эчги алватэӈатыӈоркыт, эвыт галяркыт.
Ӄынвэтмытчемгъоӈӈомык, кита вынэ мынратааӈытко.
Нымкче мытытвачеэкэй нымытвак, мытылвавыркын кымиӈэтык: эчги томгатыркыт, уйӈэ варкыт.
Ӄутти эчги мытынкэвыркынэт, эвыр галяркыт, лыгэлӄунэӄэгти.
Тыӈэсӄын иквъи:
Чит ынанкэн ӈэвысӄэт, тумгытум, нинивигым, китаӄычинъюргэв.
Чинит гынан ӄыйъогын, иӈӄун гыыт.
Ытлённигыпэтӄин чама ӄынвэр мэлӈирэсӄивыльын.
Ымы игыр: ӄытлыгигатомгатлен, вытку айвэ иниквъи.
Ӄэлюӄ-ым тыпчеӈин.
Тыӈэсӄын нывэтгавӄэн.
Нэмэ О’мрыӈа гэвйитвылин.
Нивӄин:
нотагченвык гыткъаратыльын.
Ӄынвэр гым тычемгъоӈӈоа’к.
Ӄытлыги,амӄлявылморэ чамъам мытранымытваа’.
Ынан гинэнпичыкэвэтлин гым рымигчирэвйивык.
Ынӈатал, ӄытлыги, моргынан,ӄлявылморэ, таӈгэмо, миӈкри тэйӈэт нычачьав ыпатык.
Миӈкри тэнэлгыӈкы.
ЭӄэлюӄТыӈэсӄын гавэтгаквыплен.
Ынпыӈэв авъеткынка ныпалёмтэлӄэн.
Виитвыльын, тэнгыеӈэ,очнэн.
Ынпыӈэв иквъи:
Кытэ виитвыи’.
Нылгичимгъуӄин.
Авъеткынка нытваӄэн, ныӄылӄылетӄин.
Ӄэйыӄын чемгъотваэ’.
Чемгъотвама,нытимлюӄэтӄин.
Тыӈэсӄын нэмыӄэй гэвйитвылин, ныӄалялвынвэтгавӄэн:А’мын тыттэӈэт, ръэӄэты.
Энагтатыльэгым тыраӈыркыляты.
А’мын вэлет мыттааӈыткомык, ӄэйвэлым рэӄылӄылеты.
Ынанчинит чимгъутмытривыркынэт, ӈан-ым гатааӈыткоморэ.
Ӄэлюк-ым миӈкри .
Амынан тумгыӄэй нэмэ ратымӈэтавэмэнӈыа’ нанӄытвак.
Авъеткынка вама, нэтчывъентоӄэн.
О’мрыӈана ивнин:
А’мын этчывъентока!
Люрэӄ ипэ мури а’ӄавагыргыльыморэ.
Люрэк эвын, эты, чамъам.
Ыныкит-ым таӈвагыргыльо мынъытвамык, ӄырым нъыгаляркынат томгатыльыт нэнэнэт.
Ынпыӈэв иквъи:
Ытръэч ыныкиттыралвавы, вэчьым, тыраӈыркыляты?
Ынӈэайылгавка лывавынвэты.
Эвыр ралвавы, ӄырым моргынан рэӄын мыниквыт, энмэч мурык ынпыӈэву мытрэтчыгыт.
Энмэч гичивӄэву мытрэтчыгыт.
Э’тки,яйвачгыргын: уйӈэ эчычеткинэкыльин.
Чама ыныкит мытралвавы, ӄэлюӄ-ым миӈкри.
Ынпыӈэвэ ивнин О’мрыӈа:
Ээй, эйъым рытра ӄытэйкыгын тэлет, ричинмил ивлельын.
Ынпыӈэв чит нывакъотваӄэн кынмэк элгайколяткынык.
Ээй, вачаӄ-ым эйъым мыпаа’к рэмкыльу итык.
Виин мынъэлык аграӄалык.
Э’ тки, элгайколяткынык тырамкыльыпэраркын.
экэвмури н‘эвысӄэнмури аграк вак.
Элвэтиӈэтэ ӄытгъи аграгты.
О’мрыӈана йыркэты рырыраннэн айкол аграк.
Ынпыӈэвэнэнаяаӄэн эвычаӈкэрӄай, рыгольын.
Роӄалык вакъотвальын гамъыпэрален.
О’мрыӈа ыныкагты эймэквъи, э’птэ тарытрыӈыӈоэ’.
Ынӈин рыягнавкы нывакъотваӄэнат, нытимлюӈэтӄинэт.
О’мрыӈавэтгавыӈоэ’, ӄытлыги, ныгьюлӄин вэтгавык.
Ынпыӈэв мыкычьунывэтгавӄэн, имыръэнут нэнатвъиӄэн.
Эвын гэвулӄытвилин.
Эръэт - мэмылытъолтэ гититлинэт.
О’мрыӈа, амэвычаӈкэтльан,ӈытоэ’ чоттагнэты.
Яӈак пэгчаткоэ’.
Ръылинин таӄамайъёлгын.
Йытонэн ӄэмэӈы, ӄаматкынык рытрилнинэт таляльыт ӄорэн пааӄат.
Чывиткунинэт пэкуле.
мгынунӄэмэк рытрилнин чепъаёчгыӄай.
Уӄӄэмӄэгчыку нытанлелелпэраӄэнат чипъэт, ымы мытӄымыт тыӈачьэпы нылелелпэраӄэн.
Ӄутти ӄитыт, чимычвиткульыт, рытрилнинэт чепъаёчгык рымагты.
Ӄамэтваа’т кынмэк.
Чиитэръуэ’т мэмылытьоля, ыпаттьыльа - нычачаӄэнат.
Чама аръапаквъат чеэтыпата.
Плыткук, ынпыӈэв аграк нывакъотваӄэн.
Ӈавэтынва маленэн въэйӄэе ӄэмэӈы, ынӄоры йымэнэн.
Айколятгъэ.
Ынӈинтылюлвэквъэт, энмэч ынпыӈэв нытъирэткуӄин.
въэйӄэе ӄэмэӈы, ынӄоры йымэнэн.
Айколятгъэ.
Ынӈинтылюлвэквъэт, энмэч ынпыӈэв нытъирэткуӄин.
Эргатръок, чикинъэ кыеквъэт.
Чаёкватгьат мэмылытьоля.
Гэнчиитэвлин аръапаӈы - аръапаквъат.
Ӈавэтынва рывиривнинэт эвиръыт.
Рылеӈӈок, таатконэнат памъят, рылининэт.
Тэгрывъэе въээннинэт рыгъягыт.
Рылининэт ымы танойгыӄонагтэ.
уркэмэтльэн ныкэргыпӄэн.
О’мрыӈана кыленин ӈытольын.
Винрэннин ы’ттъилгэтыльын.
Ы’ттъыт ныкоргыръоӄэнат ӈавэтынвэты.
Тыӈэсӄын инъэлкыи’.
Амыргынан ӈэвысӄэтти пэлятгьат.
пыгпыг гэнатыёлен иикитэ.
Эмкиткит инэгтэтгъи, ымы чакайытъоля.
Ръылинин таӄаманъёлгын ралкогты.
эӈэвысӄэттумгэ лымӈэ ӄамэтваа’т: ыргин тэйӈэт нынуӄин чама киткит эръуэ’т.
Ынпыӈэв иквъи:
Гытэквъи.
Навэтынва румкэвнин ӄэмэӈы.
Ынпыӈэв иквъи:
Виин ы’лё вама, кита рай мыйъоа’н гымнин тумгыӄэй —ы’ттъыӄэй.
Мэчынкы тылгэтаӈкырвэнток.
Ээй.
тайкыё, ӄинэйылги.
О’мрыӈана йылнин тэлет рытрэн.
Ӈытоэ’ чоттагнэты, яӈагчеэ’.
эквэвнинэт мэмылытьолтэ чама мытӄыт - энатыёнэн эмыгэӄэй.
Ӈавэтын рылгьэ, эвын ынпыӈэв гакэргыплен.
Ивнин:
Энмэч кэргыпэ?
Ии.
Энмэч мылеркын.
О’мрыӈа эӄылпэ кэргыпгъэ, чеэкэй чоттагнэты ӈытоа’т.
О’мрыӈана эмтэйпынэн эмыгэӄэй.
Чеэкэй нылеӄинэт о’рэнмырагты.
Ынпыӈэв кэӈунэӈэльын.
Энмыракэн, энмыгэӈкэн вэрэян мэчниквыӄин о’раваамэты.
Вириэ’т рывинрывылгэ.
Эймэквъэт яраӄаеты.
Епэчгин эргыръокыльэн.
Ымы ӈаргын таӈаляйвыльыткынка.
Рыпкирэннин ярак.
Ынпыӈэвэ рывэнтэннин тытыл, ы’ттъыӄэй ръэлянтосӄычатгъэ.
О’мрыӈана рывиривнин ынкъам йылнин эмыгэӄэй ӈавэтынвэты.
Амкоргава иквъи:
Рэнолгык патвасӄыткынык рытрилнинэт тэкичгыт.
мытрилынэт.
Рэӄулымӈэ, виин ӄэйыӄын тырээкэльэты.
Рэлкуӄэй амротвак, леӈытэӄ, ӄэвъяёэ’.
Итык рыӈвэвыльын мытӄымыт варкын рэлку.
Евъев, мынрэсӄивмык.
Янот ынпыӈэв рэеӄиквъи, ээкэтгъи.
Ивнин О’мрыӈа:
Вынэ, гаятъёченайгыт, ӄырэсӄикви.
Ныппылюӄин ёроӄай: ӈэранчьовыргыльын, лыгэн рычикумил мэйӈэльыӄэй.
Ыннэн ээк.
Рэлкучыкун гэӄытвилин, ээкэтык гаӄаайпылен.
Ынпыӈэв иквъи:
Нымэлӄин, ынан ромавы рэлкун.
Вэлет игыт йыӄӄэй тырагтачьаты мытӄэты.
Тырэтэӈынынлетэвӈын ээк - пэтле ромавы рэлкун.
Ӄэйвэлым эвыт рагагчавы, виин ӄыраггыгэ.
Тыӄамэтвак, виин ӄырым мывиэ’к.
Итык, амгымнан вама, ванэван унмык мыӄамэтваа’к, чама эмӈоля.
Ӄол нитигым, нэнарагчейгым чымчаяраггы.
Виинынкы нъылёӈэтэгым, гэчевкы нынъэлигым чама пытляӄ ныкынъюйгым.
Энальоянва ӄонпы нэйвэтигым ынкъам ванэван унмык мыӈъоа’к.
Чама, ӄол нинэнтигым, рэлку нинэныткивэтигым ы’ттьыӄэй.
Гыт-ым тивыркынигыт, лыгэн пэнинэмил ӄитпыльэркын.
Ынӈэ ръэнут чимгъуу элгыкэ.
Ынан кытамчачго тырэеты, тыракырвэнтоа’.
Ынӈэ энъатчака.
кычгэпык вагыргын.
О’мрыӈа иквъи:
Эйъым мырагтыа’к.
Аӈӄачормылгата таэ’: унмык итъылӄыкыльин.
Чегмытъылёвыльын вытку нэргыръотыляӄэн, наӄам нылгичьэчеӈэтӄин.
Люнрэтэ итгъи ралкогты, чоттагнык тэрэӈӈынинэт ы’ттъыӄэгти.
Рэӈэннинэт ярак вальыт турмэйӈэтъыттыӄэгти, турынвинэвыльыт.
Плыткук, рэквэвнин муллымул ынкъам, рынрэ ынӄэн, рэсӄиквъи ралкогты.
Рымнин кукэӈы, рэлкынин
муллымул - турыпкирык, ы’ттъыт рачеэтыпавӈыт.
Ӈэвъыттъыӄэй, чьачагмачы, гагръолен.
Ы’ттъыӄэӄэгтинъэйӈэръуӄинэт чама нылгививрэльэтӄинэт.
Ӈавэтынва ейвэчунинэлгыӄинэт.
Эгмиӈыкыльин О’мрыӈа лыгъыттъыгырыӄкэн: виврэльэтыльыт ы’ттъыӄэӄэгти нэнанатвыӄэнат ралкогты.
Нэнанрыратӄэнрэпалгытъол ы’ттъытрэтъёлго.
Ы’ттъыӄэӄэгти епэчгин этлепкыльинэт, янор ныкулюмкэтӄинэт рэпалгыткынык, омчыконулвэвӄинэт, э’йӈэръук ныпааӄэнат.
Ӈавэтынванэнатагчечаӈӄэнат.
ынкъам ы’ттъыт нинэлгитэӈынмэйӈэвӄинэт.
ӃымэлынанТыӈэсӄын лыгэнӄивъыттъыльын.
Ы’ттъыгаканъё колё нарой выӄэн, ӄоныры этын йыркычимгъульын ынкъам ы’ттъэлымалё нылгыӄин.
Нылгиныгйиӄинэт ы’ттъыт.
Пэнрыткольытрэӄокагты киткит нынэрымъэйӈэӄинэт: пысӄунъивӄучик, эвырнывэлвавӄэнат, тэгъентилык ныпааӄэнат.
Танлымынӄо лейвыкгэныгъюлевлинэт.
Ыныкит нинъэлкыӄин, виин нинунпыӄинэт туквэк, ытлёнкытчынъёма.
Ынкы нырылгалытваӄэнат, атымӈъайӈаръокыльэнат.
Тыляма, ванэван нъивӄучийвынинэт ымы ванэван нытачайвэвынэнат.
Ӄымэлынан, кытчынъёма, ванэван ныпэгчиӈэтын.
Мэмылёк, тинэӈӈыплыткук, ныӈэлӄивӄин, ытръэчнэнантавӄэнат.
Чинит нъэмэтӄин этын: чинит ы’ттъыт нылеӄинэт.
Ымы ёо’тыляк нылгиныгйивӄинэт: чинит ярак ныныпкирэтӄин этын.
Эмтэӈынмэйӈэвэ, ы’ттъыт ынкъам ӄынур нэнэнэт.
Кытчьачаӈатык, О’мрыӈана мулле нэнатапаӈӄэнат, наӄам мэмылмоллыт мытӄыльыт, ӄымэл-ым ы’ттъыт колё гынкыльыт.
О’мрыӈа, тумгытум аӈӄайпы ляйвыма, пэнин ваӈэлтатыльын.
Рывиривнинэт нэлгыт.
Вылгыналгыт, ӄэтыӈокэн ӄоранматкэн, энмэч гэнйитъэвлинэт, рылгэ тантэнмыгнэнат.
Торымгоэ’ энотлятык, чама раӈпат рилючьэтэ нинэнтыӄин.
Нэнанотлыӄэн иръын.
Энотлянма, пэнин ӄалялвынвэтгавыльын.
Эвлытъылёвмэч нэмъэм Кэӄисӄукин аӄӄы рэгынникэты.
Торэргавма йъончаӈкаавык, льук Каӈэсӄонӄачкэн ууйъэтыльын йъыйыӄ - ӄэйӈун рэмкын ынръам у’рэӈэнри рэнъэлгъэ лейвык.
Уваляйпы гитэк нывытрэтӄин ӈытэтыльын аӈӄы, миӄкри-ӄунӄэвъяча о’рагырголягты нинэнууйъэвӄин ӈытэт.
Ынкъам рачымчыт накватчаӄэнат.
О’мрыӈана лыги нинэлгыӄин, ынӄэната мыгонэн тэйкык турыльын иръын, мыркучьын.
Ваӈэма, чиниткин ӄэлелвын вэтгавтомго нинэлгыӄин.
Увэлен орайгынлетвак, пууръу Кэӄисӄукин аӈӄы нынтэтӄин.
Ынръам кытыӈэръок, Увэлекин аӈӄы нынтэтӄин, пууръу кэӈисӄульыто’р-Увалягты нылӄытӄинэт.
Ынкъам ымыльо гаплявынральыленат ӈалгыл.
Кэӄисӄукин акӈӄы мыггынникыльын, ымы ёо эйыӄынлильэткыльин т-Увэлекинэӈэ.
Ӈытэтык, увэлельыт ныкопрагтьпӄэнат: нылгэкопрамэмылёльатӄэнат Кэӄисӄук.
Ӄутти, гыннэкоянвыт, нумӄуӄинэт.
Кэӄисӄун чит гэнымлин: эмкыкыльинэт лыгэраӄагтэ.
Ӄутти ивтыл нымытванвыльыт, ӄутти - Льораннаткынык.
Льурэннэн вальын лыӈкыткынык, о’рэнмыӈӄач.
Увэлельыт, эвэнэгтыльыт Каӈэсӄогты, гаплявынральыленат ынкъам эӄылӄылкэ ӈалгылегты нылейвыӄинэт.
Пууръу увэлельыт, ыныкит йитив ныпкирӄин кынтагты.
Ӄэтыӈок, тэгрыткук, тургич пкирык, ныйитивуӄинэт увэлельыт.
Колё майӈыръавиӈын нынмыӄэн.
Ыннэн ръаквыпы етыльыт, чымченымык вальыт, таагмэч нынӄэвивӄинэт: этлы мэӈин ы’нынвэннэвын.
Ынкъам э’птэ Увалягты колё рэмкыльын ныпкэтчаӄэн.
Таӈымыльо пкитльэт нынӄэвивӄинэт.
Читынӈин вальын тэленъепкин вагыргын.
Ръэвук, нулювӄинэт ойымпаӄыт, эвлытъылёвкэн йытоолӄылтэ.
Ынръам йитив нынымӈивӄин.
Мӈэма, нэмэ колё рэмкыльын ныпкирӄин гамганымгыпы.
Тэлвэ айвалгыпы ныпкэтчаӄэнат.
Колё амалваӈвальын о’равэтльан ныпкэтчаӄэн.
Нэмэлымӈэ рэмкын амалваӈ нывэтгавӄэн: гэмгэнымнымыгйит.
Ойымпаӄыт, йытоӈӈок, нымӈылятӄэнат гамганымнымэты.
Нуу’ӄэльыт ымы ныпкэтчаӄэнат.
Мыӈик гырапчальылӄылтэ.
Чит нэмыӄэй нууӄэльыт эмйитивульыт.
Нэмыӄэй нымӈиӄинэт.
Ынкъам увэлельыт, ӄэлюӄ чымче вальыт, ымы нымӈисӄивӄинэт.
Ымыльоргэн гатваленат мыӈигрэпыт.
Ымы льурэльыт эвын таляӈкы эмръэвульыт.
Ынкъам чит рэмкын, эвын лыгэн алгол, чит эмлейвыльын.
Нэмэлым инчьэвильыт, агновык, ӄатвыткоӈӈок,нымӈылятӄэнат, ванэван чит нъэӄэчитвылгынэт.
Ынкъампытӄылым энальоянвыт мыгтумгыльыт.
Ыныкит чавчывата нынэймэвӄин ӈэлвыл аӈӄагты, ымынууӄэльыт нычавчывантаръоӄэнат.
Чавчывагты нынльэтэтӄинтэӈимыръэнут, ӄымэл ыргынан нэмыӄэй нытиръылӄылӈыӄинэт.
Ынкъам чавчыват, тымык мэйӈыгынник, ванэван уӄэлюы’нылгынэт.
Аӈӄальа нынӄэвивӄинэт итгылгэ, имъутэ чамапагтылгылӄыля: вивтэ.
Наӄам йитивин колё нэвлыӄэнайӈыт вивтыт, вэвтийӈыт нувӄэнайӈыт.
Вивтыт чама анэлго нытэйкыӄинэт.
Чамачемыянвэпы вэвтэпы нытэйкыӄинэт вэгыткунэӈэт: чоттагын вэгыткук, ы’лытвэтык.
Аӈӄальыт нытумгыльэтӄинэт чавчывак рээн.
Ӄымэлыргынан аӈӄальыт, тумгыльэтыльыт майӈычавчывакрээн, колё нэмыӄэй нынӄэвивӄинэт чаманытэвиръылӄылӈыӄинэт вылгынал- га.
Амалваӈ вальыт вылгыпанрат, плекылӄылти, нынъянръавӄэнат пыкэрыкво ятыльэты.
Ынкъам аӈӄы гилетык, анӄэвъыттъыянвыт аӈӄальытнычавчывантаӄэнат айгысӄычавчывагты.
Ынкъам ӄол нитӄин Тыӈэсӄынэ’птэ ныкырвэнтоӄэн.
Колё имырэӄэ нытинэӈӈыӄин,ӄымэл ынан колё ныӄэвӄин чама ныӄаанматӄэн.
Ынръам эйгысӄын орагэлытвак, о’р-Увалягты чавчыватныӄэвиичиӄинэт.
Авынральэты нынльэтэтӄинэт кэтлыӄылтэ, плекылӄылти.
Ытри пууръу нынӄэвивӄинэт кымгыта, ниилӄинэтпыгпыгыт - мытӄыёчгыт.
Рэмкын чит тэленъеп пууръыткучитэгэтэӈычьэтлин нымытвак.
Тэленъеп чит ныӈэвтумгэтӄинэт.
Агмэӈыкэянвытныӈэвтумгыльуӄинэт ӄулинутэк эмчинъюргэ: люрэӄ н‘энкунанъыгтон кымиӈын.
Нэвтумгэтык, чама нытэтумгыӈӄинэт.
ныкит эгмиӈыкыльин ныӈэвтумгэтӄин мыгкымэӈыянвык,ӈэвтумгин кымиӈыт, эмэлкэ, ынык кымиӈу нынъэлӄинэт.
Ӄэйвэ ӈэвтумгыӈэвъэн, алымы мыгкымиӈэтыльын, люӈкымиӈэтэ гитлин ӈавтомгыы’ваӄочгыпы, вэнлыги ӈэвысӄэтэ
лыгитэӈу нинэлгыӄин ӈэвтумгъывэӄуч.
Ейвэчу нинэлгыӄин, миӈкри-ӄун ӄлявыл эӈинӄэйкыльин, ымы ӈэвтумгэ тэӈу нинэлгыӄин.
Лыгэн пкитльэн нэнэнэрык лыгивэймэну нылгыӄин.
Турыпкирык, ванэван нъыттъымиглитын: ӈэвтумгынэнэнэрык нырэӈэтӄинэт, ныквутӄинэт ынинэт ы’ттъыт.
ӈэвтумгьывэӄучик ӄача.
Ӄэйвэлым эӄу рэлгыгнин, рэйылӄэты ӈэвтумгьывэӄучик рээн, ейвэче ченэтъываӄочегты, анананакыьэты чама эмчинъюргэ: люрэӄ ӈавтомгэпы ратомгаты кымиӈын.
Ӄэйгипэ: ӄутти ныгмиӈэтӄинэт ӈавтомгьываӄочгыпы.
Ыныкит кымиӈынӈэк, пытӄылымӈэ нытумгэвӄинэт.
Вэты тэӈу лыӈыйгут нынтыӄин ӈэвтумгытлыгын.
Кымиӈыт нивӄинэт.
Ынӄэн тургин ытлыгын, вэты антыяатка.
Эчвэра ныгыттэптури, ытлыгымил ӄыгйипыркыниткы.
Э’тки ӈан, яйвачгыргын ымы гитэк.
Пкитльэн, пычемытъэт, вэймэну ӄылгыркыниткы.
Ынкъам , тури ляйвыӈӈок, у’рэӈэнрилы гавынральа ӄытваркынэтык.
А’тавлыгэн,эмчинъюргэвэ, рэӈэвтумгэнӈыи’.
Эвыт-ым нэнэнэт нывалёмӄэнат.
Ымы н‘эвъэнти, э’нӄэтыльыт кивык рэмкыльык ӄача, ывэӄучитэ нынвэтгаватӄэнат.
Ӄэлюӄ-ым, валёмыльыт ныткивӄинэт, йигычгытэгнык, рамкыльыӄлявылык ӄача.
энарагты.
Вытку ээкэт вайӈык, ӄлявыл ӈавысӄатэты нылӄытӄин, натчьатчыкэвӄэн.
Инъэ-м кыевык, ээкэтык, пэнин кынмэк ниилӄэтӄин, ӄынур тавэчвачьыӈыльын.
Ӄынур ӈэвысӄэтык лёӈытвальын, иӈӄун нэнэнэтэ альокэгты, миӈкри-ӄун, люрэӄ, турмэйӈэтыльытрапайваӄанӈыт рамкыльэты.
Нымытвагыргын чит вэты гамгамэӈӄо гытамо гэлгылин, эвын таляӈкы чит ныгыттэпӄин рэмкын.
Тэлвэ ӈавтомгыльатгыргын ымы гытамо гэлгылин.
Эргатръок авынральын нырагтыӄэн.
Ӄынур ръэнут лёӈытвальын нытавэчвачьычӄэн.
Ыныкит рэмкыльын лымӈэ нэтляӄэнрамкыльытвак, этын-ӄлявылнычичевӄин: люӈэквэтэитгъи, эты, чеэкэйгатваленат.
Ванэваннымӈылёнэнӈэвъэн.
нэтляӄэнрамкыльытвак, этын-ӄлявылнычичевӄин: люӈэквэтэитгъи, эты, чеэкэйгатваленат.
Ванэваннымӈылёнэнӈэвъэн.
Ӄулитгивикпууръуытлёнэ’птэнырэмкичиӄин, пыкитльэнлыгивэймэнунылгыӄин.
Авынральаэ’птэнинэпчеӈиӄинӈэвъэн.
Вулӄытвикӈэвтумгыннэмыӄэйныткивысӄивӄинэнарагты.
Инъэнырагтыӄэн, нэмыӄэйнытавэчвачьыӈӄэн.
эгмиӈыкыльинэтынкъамэ’нӄэтыльытрыӈэвтумгэвэтык, ныталяйвыӄэнат.
Нытъарынъевыӈӈоӄэнат.
Ныӄонлылянъайытваӈӈоӄэнат.
Таляйвык, нынкэтъоӈатӄэна’нӄатгыргынрыӈэвтумгэвык.
О’мрыӈанаынӄэнвагыргынлыгининэлгыӄин.
Ытлён, турмэйӈэттылельын, ытльатаганвэтгаватлен, миӄкри-ӄунытлыгэгэнӈэвтумгэвлинынинытля.
Ынкъаммыгтумгыльугатваленат.
Амынанвама, а’тчаматомгэты, ынӄэнатнэнакэтъоӄэнат.
Ытръэчытлён, эмигыпэчама, ынӄэнӈавтомгыльатгыргынвэтыэкэвкугэлгылин.
Ӄымэл-ым, эты, ынӄэнатаытлёнлывавыркынкымиӈэтык?
ЫнкъамО’мрыӈагъэнӄэтлинрэнӈэвтумгэвӈык.
Ӄaӄa, лыгэнгымӈыркылӄавэгымы’вэӄучик, агмэӈаткэмачымытӄичирмыӈэтык.
Ыныкамынаны’вэӄуч—ӄлявыл, ӄутти, ыныкгэта, - тумгинэтӄлявылтэ.
Ӄаӄа, —чаманаӄамнычимгъуӄин, —иа’мӈантъэнӄэтыкрыӈэвтумгэвык?
Люрэӄ ӄолеӄлявылгыпынэнэнэтнъыегтэлынэт.
Яйвачгыргынтумгытум, гапааленрэӈэвтумгэнӈык.
- Чама, эты, чинитнъэнӄэтӄин: рэӈэвтумгэнӈыльу, нъытъивыльэтын.
Ӄaӄa, агмэӈаткэмачы, пысӄунрэӈэвтумгэнӈыльынтывичыръуэ’н.
Ӄэлюӄ- , эты, тынгэргэвын.
А’мыняйвачгыргын!
Ымыӄырымнынкэтъоӈаннэнгымнина’нӄатгыргын.
А’мыннытэӈӄингымнины’вэӄуч!
ӈэвъыттъыӄэгтиганрылпырленат.
Элекин, омавкэнйытоотӈэвъыттъыӄэгтинынъегтэлевӄинэт: ниилӄинэтванляльэты.
Тытлёмнэнчьовыргынрантоӈыльэтыӈавъыттъыӄаеты - ӈытоэ’.
выраплёратвака, валёмнэнпыкитчыӄивыльын.
Йымнэнкэрӄай, плягтыэ’.
Ӈытоэ’ амкылява.
Э’лепэтгъитытлык, гитэнинпыкитльэн, эвынгамэмылёлен.
Кытгынтырасӄэквъэ, рыймэвытковнэнмимлекойӈыӄай, амкыляваӈытоэ’ ӈаргыногты, эвынтытлыкгэнэймэвлинэтмэмылтээмчемэнвы.
Эмчемэнэнат.
Ӄолэ’мэннинралкогты.
Рынвиленнинчьовыргычормык.
Ратвынэнӄамэквын, рырыраннэнамгынонрок.
Ратвынэнатмэмылтэ.
Нытоэ’, выяннэнаты’тгьыт, гуннинэтрэнолыӈкы.
Виинтумгытуморгымэгленма, рэӈэннинэты’ттъытчамарыпаанэнат.
Ӄэйъыттъьпӄэгти, чоттагныкготытвальыт, нъэйӈэръуӄинэт.
Ӈавэтынварымъэйӈэнинэт, эвыт-ым, валёмыльыт, паа’тэ’йӈэръук.
Плыткук, йъонэнтумгытум, ӈаргынвальын.
Чит винрэркынин тивыльын,ивнин:
Гитэнин льолӄылеты: лелют гэтинэтлинэт.
Рэмыннуӈгъи.
Ӈирэргэри рэсӄиквъэт.
О’мрыӈа тэӄэмэӈгъи, раӈӈок.
Киткит гаематленӄопалгын, ёнэн таӄаманъёлгык, чама юӈэвэ э’лыткуи’.
Мачаммычеэръа юӈэвынрэтгъи расӄэвэты.
Тумгытум эвын гакэттывален.
Эӄылпэ йымэнэнат эвиръыт, емэма ӄитыт.
Рывиривнин ӄэмэӈы, рэймэвнин кынмагты.
Ӄoпaлгычвэткoэ’, нывылгъавӄай, рытрилнин юӈэв ӄаматкынык.
Авъеткынка ныӄамэтваӄэнат.
А’тчак лывавнэн вэтгавымгольын, ӄынвэр Тыӈэсӄынэ чинит пынлёнэн:
Ынпыӈэв амынан рагтыэ’?
Ванэван, тытумгэтын.
Ээй.
Ралкогты люнрэльигыт?
Ӄэйвэ.
Леӈ’ытэӄ гъыёлен рэлкучыкун?
Рэнэӈу, рынлевнинэт ээкэт.
Турээкэтык, рэлкучыкун гаӄаайпылен.
Ныппылюӄин рэлкуӄэй, ыныгмич вальыӄай.
Рэӄын никвыт?
Итык рыӄэвивын?
Ии.
Гакоргавлен такэчгэты.
Ээй, к‘ӄ a .
Тумгытум ныюӈэвуӄин, вилмытӄык рытутэ.
Юӈэв тэгмэчынкы нывэривӄин.
Плыткук, ӄопалгоа’т.
Тумгытум иквъи:
Виин мэчынкы, эръульымури.
Турыпкитльэн ныйигрыӄин.
Мэмылытъолтэ, ыпаттъатыльыт, тэгмэчынкы гитилинэт.
Эръуплыткук, аръапаквъат чеэтаръапалга.
Аромка нъэлгьэт ы’ттъыӄэӄэгти, вальыт рэпалгыткынык.
Рэлку маллывээръыткэльын: ы’ттъыӄэӄэгти, лёвыльыт, ныткэӄэнат.
Виин ӈавэтынва малема ӄэмэӈы, ромкавма, а’йӈаръоӈӈоа’т.
Тумгынынэ ивнин ӈэвъэн:
Вэчьым ралёвыӈыӈоа’т?
Ӈэвъэн киткит рэӄын ивык, эвыт нывалёмӄэн.
Евъев, тыплыткоӈӈоа’к.
Ӄонпы нэнаяаӄэн ачгэргыкыльэн кэрӄай, ымы ӄол нитӄин рэлку кэтльан.
Йъонэнат ы’ттъыӄэӄэгти.
Гаӄончечгыргынтолен: почьаткынык рытрилнинэт, чьовыргын ритлиннин, у’рэквъи, рынрэ ы’ттъьиӄэӄэгти.
Пэнрынэн ӈэвъыттъыӄэе, йыӈоткоӈӈонэнат ы’ттъыӄэӄэгти.
Чотыквынолгык к‘ача ганрыгъёчгавлен нутэсӄын, ынкы гэгмиӈэтлин ӈэвъыттъыӄэй.
О’мрыӈана рыгъёлгычыко рытрилнинэт ы’ттъыӄэӄэгти.
Ытльаӄайык лёвыльыт нэмэ тагчечаӈыӈӈонэнат, лёльот нэнакагмалеӄэнат - тэгнычиитӄинэт.
Ы’ттъыӄэӄэгти нэмэ нылгэчачопыткыръоӄэнат.
Рэсӄиквъи, кэттываэ’.
Мэмылтэ нылгыӄинэт ӄамэквыткынык, тылгытэгилигнинэт, иквъэт:
Наӄам епэчгин энкиръукэ, виин ӄол мынвэнӈын.
Тыӈэсӄынэ ивнин:
Эвыр гынан.
Тылгытылельыт нычьачаӈыткэӄэнат ымы нымуллывириӄинэт.
Рырыткунинэт э’мэтичгыт, тумгынынэ тапъагнэнат.
гэлгылин.
О’мрыӈана пынэткунин выквык пэкулӄэй: рирвэвнин.
Мэмылӄай ы’ мыргыльын, этъым, кыткыткэн йытоо - т’аӈӄонаглыӄыл.
Рыранэн нанӄэпы, нывылгьав рымнин мытӄымыт тэкичгык.
Наӄам ныйыӄыӄин инээнӈэтык.
Тумгытум кытэӄэй чычатрыэ’.
Мэлкытэ тъирэткуи’, лылепгъи, эвын гэплыткулин рывэнӈык.
Кол нэнамгоӄэн.
Ивнин инээнӈэтыльын:
Ынӈин ӄынӄитэт.
Ынан гымнан мынльэтэтын ынпыӈавэты.
Вэчьым, ӄол итыркын, ӄувчимгъуркын этэйӈэткэ ванвэты.
имырэӄык.
Ӄaӄa, нэмэвайтырэӄыркын.
Онтымытвальэгымринэчичевы, а’тавгытгытэавнонтымытвакамынытваркын.
Епэчгинчинитывикитмытынмигчирэвыркынэт.
ЧитО’мрыӈанарэллеттаагнэнаймаӄӄай—нитчыӄин.
Тыӈэсӄынплягтыэ’ ивнинтумгытум:
тырэнльэтэнӈынярагты.
О’мрыӈана тытлёмнэн чьовыргын, а’рэнэн чоттагны’ӈач,иӈӄун ӄлявыля кавэты ныннэнин аймаӄӄай ынкъам нытрилниняӈак рэпалгыткынык.
Ӈэвъэнэымырытрилнинэттэкичгыт рыӄэтатынвы.
Ымырытрилнинэтмытӄыт-чакагтэ.
Виинрынэнинэттэнуйгыт.
Ыттэмаленэнӄамэквынынкъамрынэнин.
Расӄэвэты, ратвынэнатайколтэ.
Айколятгъэ.
Энаерыльытаӈӄатакэчгэты, чамаачыӈыткольын, иӈӄунавынральыннычавчывантаа’н.
Ии, ынан мэсӄэйыӄын вак, епэчгин пиврэркыт чематгыргык.
Нивӄин:
Гаймавъёченаморэ.
рэтльокымгыта, рэӈылӄыле.
Колё инэӈэльыт нэквэтӄинэт.
Ынръамӄутти ныпкирӄинэт.
Лыгивэймэну нылгыӄинэт пкитльэт.
Ныныпкирэтӄин амалваӈ вальын пыӈыл.
Гэчевкынытваӈӈоӄэнат рэмкыльэтык.
Нынильуткувӄинэт ынпыначгыт,пкитльэт: нытлельэтӄинэт, чама нылымӈылӄэнат, чама нытэлеӈкинэткуӄинэт.
Ымыльонынӄэвивӄинэттэкичгэ.
Нэмэамыргынан гэнъэтлинэт, нымачемӈолӄэнат.
О’мрыӈанагэнйыркэвлин а’птыё нэлгын.
Панрат, нэлгык ыпыльыт,нэнатааӄэнат.
Ӄонаглыӄыл увнэлгын, киткит ӄэӈульын, унмыкавылгыкыльэн - кытчьачаӈанма танъяа вальын.
Ӄэйӈун льоргыӄай, йъилгын, нэм-эм нычьэчеӈӄин!
Э’птыплыткук, йымэнэн гыргол.
Тумгытум нэмыӄэй нымигчирэтӄин кынмэк:нэнайпатӄэнат ръарӄак тылпъильыт мумкылти.
Тэгмэчынкы мэгчерыткома, эръэт итигъэт.
Тумгытум пынлёнэн:
Вэчьым, чама рэӄиту?
Ӄoo, лыгэн эвыт гынан.
Ӈэвъэнэ тытлёмнэн чьовыргын,рывэнтэннин чотыпа вальын уттыченлеӄэй, ымы уттэ эйпичгыльын, рэпалгытъоля йычгыгыргыльын эвыча, рывантатын уттэ ульивыльын.
Ынӄэн ӄамэнаймавъёлгын.
Ӄымэл-ым О’мрыӈанау’рэвэ нэнанатвыӄэнат тэӄэмэнйыръыт.
Ченлеӄэй ванэван ы’нынвэнтэтын ы’ттъэ.
Ӄоныры ы’ттъыт эмтэгнэвээтээвитӄикыльинэт.
Ӈавэтынва гынмыеп етъаӈ нинэтчыӄинэт ӄэтоолӄылтэ:ӄэмэйыръыт, тэйӈэтти - нэнаёӄэнат ченлеӄэгчыку таӈпэрэ, ынкъам экимэвкыльин тэӄэмэӈык.
Ӄавэё Аколымайпы уттуӄэ м ратвык, эмчьэчеӈэ,ныӄэвъячатӄэн.
О’мрыӈана рэймэвнин ӄэмэӈы кынмагты, ы’вэӄуч ныкэрватчотытваӄэн, гуа’тчама, нэлкытваӄэн.
Ынӈин, элкытча,кэрвачотэты ӄамэтваӈӈоэ’.
Тумгынынэ ивнин:
Малякавкэгты въэнуркын?
Ынӈин ивык, вакъоэ’.
Торъанэлёвъаныт мэйӈычьэлюкэльыт,пиӄымлек ӄитыльыт ныпэгляӄэнат.
Пэтле нылгыӄинэт пиӄыты’ттъыёл ынӄэнат нынуӄинэт.
Въэнычвиптыт галявтыма нытрилӄинэт виин ӄаматкынык, роолӄылтэ пиӄуплыткук.
Нывъэнукинэт рычепъалгавкы.
ынӄэнат нынуӄинэт.
Въэнычвиптыт галявтыма нытрилӄинэт виин ӄаматкынык, роолӄылтэ пиӄуплыткук.
Нывъэнукинэт рычепъалгавкы.
Ӈэвъэн нэмэ киткит камэтваэ’.
вэӄучитэ чычаткына, авъеткынка нинэгитэӄин.
Ейвэчу нинэлгыӄин вэнӄачьатыльын.
Ӄитуплыткук, чоттагнэты рывнинэт гынульыт.
Эръэмпэи’ чиитэръэтэ, тормэмылытъоля.
Этъопэл тормэмылытъоля, ыпаттъатыльа, ӄамэтваэ’ тумгытум.
Чама чеэтаръапаквъэ.
Тумгытум ӄамэтвак, ы’вэӄуч э’птэтаӈӄамэтваэ’, эмӄэлелвынэ ныкоргавӄэн.
Ӄэмиплыткук, Тыӄэсӄынэ ивнин:
Гыт аӄамэтвака вак, люур гым мэлгытъыльигым.
Румкэвнин ӄэмэӈы.
Айколятгъэ.
Кытэ тимлюӈэтгъи.
Тумгытум кавэты атчьатгъэ о’рачьовыргэты.
Инъыгъевыльылӄыл: пэтле, атчьатэнаӈо, йылӄэтгъи.
Нэвъэн э’птэ атчьатгъэ.
Ныӄалялвынвэтгавӄэн.
А’мын, нэнэнэт вальо, энмэч выёльымэч нъымэйӈэтынэт.
Авынӄалялвынвэтгавэты й ыл- ӄэтгъи.
Инъэ тумгытум чит мэрынрэ ӄутыркын, ӈэвъэн камаграэ’ ынкъам иквъи:
Энмэч кыеви?
Ывэӄучитэ очнэн:
Ии.
Рай тымгэтыркын, мыйъончаӈкаавык, люрэӄ таӈалкы варкын.
Люрэӄ рэнтэты, мэӈӄо йъоркын?
Виин таӈэвэнэӈ - мивиниркын, наӄам айвэ колё ныпиврэӄин.
Эмчывытыльын ёо’нчаӈкааквъэ.
Ӈыток, ы’ттъыт коргыръоа’т.
Рытрилнинэт.
Ынык рээн ӈытоа’т: э’чесӄиквъэт ӈаргыногты.
Н‘эвъэнэ рымнин рычеэтавынвы айвэкэн аръапаӈы.
Рывиривнинэт иръыт, чывытэннинэт.
Рывиривнинэт плекыт ынкъам памъят.
Нэмыӄэй чывытэннинэт панраплякыт, лыгикултэтыльыт, памъята.
Рэльын а’тчама, рырамавнэнатмэмыляръат ӄамаӄайыткынык.
Аръaпaймээ’, оттоӄамӄайыткынык.
ыӈэсӄын рэсӄиквъи, эвын нылгэченрыгчатӄэн.
Эӄылпэ ӄыръарӄатгынат ы’ттъыт, виин гым кэргымма чамачаёӄванма.
Ынан гымнан тырэнвиривӈын оргор, эмытъэт виин акэмавкэгты, ӄынривмивэтгынэт.
Э’ми тэнэвтыёчгын?
Ӄэмлытыёгын.
акэмавкэгты, ӄынривмивэтгынэт.
Э’ми тэнэвтыёчгын?
Ӄэмлытыёгын.
Ӈэвъэн эӄылпэ кэргыпгъэ.
Рывиривнинэт ръарӄат, йымэтвальыт энаймэёлгык.
Ӈыток, ы’ттъыт коргыръоа’т.
Эӄылпэ ръарӄаннэнат, таӈэлгаты рытчынинэт.
Тумгытум ӈытоэ’, эӄылпэ рывиривнин оргор, рывытвальын орвытараӈык.
Чит ӈэвъэнэ рынэркынинэт ы’ттъыт, тумгынынэ ивнин:
рытык, кырвиквъэт.
Ӈэвъэнэ мэткиит нэнъарэӄэнат янотьыттъыт, тэгьентилыльыт.
Ы’вэӄучитэ рынэнинэт, и’лгык йыпаннэнат: ӄыек рымумкылевнинэта а’ӄьачентаты.
Чит ричитык рыкылвэтыркынин ивтэтичгын, амгагчава, рыпэт нылганэӄэн: орвык рыкылвэннин.
Яа’рэнаӈата гунпылин оргор.
Ы’ттъилгэтгъи.
Аӄэтыкэгты ратронэн тэнэвтыёчгын.
Рэквэвинэӈу яа’рэнаӈ, ы’ттъыт гэквэтысӄычетлинэт.
Гэкырвивлинэт: нылгиръилемъетӄинэт.
Ӈэвъэнэ нинэгитэӄин йыӄунтэттылельын.
Ы’ттъыт, рымайӈавъёттэ, нылгинэрмэӄинэт ымы аръэтынтыкыльэнат йъотыляма, пылмыёа’нма.
Алымы ымыльояанаӈ мурык мытынтыркын.
Рэӄэ, иа’м тылвавыркын кымиӈэтык?
Ейвэчу нинэлгьнӄин авъёльыка вальын тумгытум.
Наӄам иа’м опопы томгатыркыт эмрэвъиӈэ?
Ӄынур вагыргын левлевэтыльын.
Ӄаврыткатыльын рытаалгылявнэн.
Ети?
Ии, — очнэн ынпыӈэвэ.
Ынкъам ивнин:
Виин ӄырэги.
Ээй.
Рэсӄиквъи.
Рымнин кукэӈы.
Тэръэӈгъи мэмылытъоля.
Палӄыёчгычыкогты рэрэтыткунинэт пэтывэтъыт ээккин: турвитъэннин.
Турвитъыльын ээк ӈылятыӈоэ’ таӈвэтгыры.
Эӄылпэ йыннинэтайколтэ, рывнинэтчоттагнэты.
Галгарэля ӈоймаленэн нотайкоч.
Эчги плыткуи’, ынпыӈэв чоттагнэты рэсӄиквъи, ягынпэгчаквъэ: ӄитыкултэт мэӄэнтэтыльыт ӄитынутэсӄык.
Тивыткуи’, рэсӄиквъи ралкогты.
Ивнин ӈавэтын:
Кита ӈанӄо, ӄэймэкви гымыкагты, мыричитгыт.
Рыкылвэннин талятьё ечьачав, ӄынур ӄонайык а’рэчго, йъэгылгык йылгы ричит.
Ынӈэ эгтыкэ кымэӈаттагнэты.
Мальаӄанты тытлетын.
Ӈэвысӄэтэ очнэн:
Ии.
Ынпыӈэвэ чичу нинэлгьнӄин мэтивэтыльын:
А’мын эмэтивэткыльин, энмэч мынӄитпыльэтыркын, мынмычвынатыркын тыӈагыргэты — вай налпынрымык ричитэ.
Ӄырым лым игыркин тыӈэльын кымиӈын ӄынэрэт - вай тъомрытлятын.
Ии, вай ӄывалёмгэ!
Ии, - очнэн О’мрыӈана.
Ынӈэ ръэнут лыги элгыкэ, лыгэн ӄынут пэнинэйгыт ӄыӄитпыльэтыркын нымытвак.
А’тавлыгэн гынин тумгытум ванэван ныӈирэсӄивын.
Эмрэӄун алыматка варкын гыныкы ейвэче.
Ыныкит акымэӈыкэмачо нэнъылгыгыт, айвэӈӈоонъяп ӈирэӄэв ӈэвъэн нъырэннин.
Ӈэвысӄэт лыгэн ночыткоӄэн ынпыӈавэты.
ӄэлюӄ-ым миӈкри, эты эвын вагыргын ӄолнитӄин нылевлевэтӄин, ӄынур эӄинэтыльын тагнымытвальэты.
Таам, виин ынкэмил, - ынпыӈэвэ ивнин, - мынпаа ынкэмил а’ӄавэтгавык, а’авэтгавык вагыргэты, люрэӄ ынан ейвэчу нэрэтчымык.
Рытучгуратвынэнат челгыпэральыт турмытӄыт, мэмылмытӄыт.
Чама рыръэлеврилӄыт ӄорэн гэтэӈвэривэтлинэт ымы гатанъямгатвыленат- эмкиткит аръокватгъат.
Рывиривнинэтититыльытэръэттормэмылытъолен.
Ынпыӈэв, арынныкэта, нылвавӄэн куульэӄитук.
Иквъи:
А’мын, ӄытлыги, рытын - мургин егтэл, э’тки вай арынныка лыгэн чанывъэгты вальын.
Аръапаймэнэн ыпаттъыльа аръапата.
Чимычвиткунинэт мэмылытъолтэ, алвавкэгты рэлюк, рэймэвнинэт.
Ынпыӈэв раръапалгав эръуи’.
эръуи’.
Плыткук, ӈавэтынва румкэвнинэт гынульыттэйӈэтти.
Ынпыӈэвэ ивнин:
Виин гыт игыт ынӈэ аваӈэка ымы атарытрыӈка.
Ынӈэ ръэнут энтитгытэткэ.
Пысӄунэче ӄытымӈэтвагэ.
Энмэч виин рачымчепы ӄылейвыткуги.
Рачыко чама унмык атвальатка, мыгнанаянвыт, люрэӄ, ваӈэлтатыркыт, ӄывинрэтыркынэт чама, ӄол ӄитыркын, ӄыкынъюркын.
Ии, - очнэн ӈавэтынва.
Гыым мырагтыа’к.
Ынан, ӄол тыритыркын, тырэетыркын.
Ынан аваӈэлтатка вак, ӄол ӄитыркын, ӄэнаёпатыркын.
Э’тки вай тырулевык.
Чама эмнолтомгылӄылтэ ӄырэркынэт: рытрыттэ, вэлет мытимлюӈэтыркын.
Ынан гынан чинит ӄынкавравыркынат рытрииръыт.
Люрэӄ а’ӄарытрээръыльэты:
а’тавлыгэн нылпынрэгым, ваӈэма, гагчавмачы, нылпъиӄинэт.
А’мын лым рыйылгэвӄэвыт ынкъам ынӄэната ванэван мылпынрыткок рытрииръэ.
Вэлет мырвыткоркынат.
Ии, - ӈавэтынва нэносӄэн.
Ынпыӈэв пынитгъи, йымнэн кэркэр.
Ымы ӈавэтын тэнмаквъэ ӈытонвы.
Иквъи:
Эйъым гым виин мылымӈэнаа’к гынык рээн.
Айвэ ивинильын гамэмылёлен, гачымъелен.
Рай аймаӄӄай мэмылен, эмыгэчыкуёта, гынык рээн мынъяалявын.
Чама мыкырвэнтоа’к.
Вынэ пычамгымнан вальэгым, йъарат нымкыӄин.
Ӈэвысӄэтэ ивнин:
Мачынан.
Ӄэйӈун виин ӄэйыӄын орыӈэны раёа’ты, апагчеӈкэгты,виин ӄэйыӄын гэмытӄэ ӄытвагэ.
Ээй, - ынпыӈэв иквъи, - эвыт-ым.
Эйъым, ы’лгинъыльигым, мынлеркын.
Н‘авэтынва эмтэйпынэн эмыгы, наӄам ынпыӈэв о’тчой, энмырак нынымытваӄэн.
Кэӈунэӈэльын ынпыӈэв мэрынрэ нычейвыткуӄин, паӈъэвӈыточьата.
Нымэлмэлетӄиӈ айъыткынка, киткит мачыӈэны ныйъоӄэн.
Энмыран читтэленъеп эквыткынык вальын, ымы энмыгэӈата вальын пилгыӄэй.
Эмӄынэйгынлиръук, ыматык аӈӄы, пытӄы мэйӈэтык эйычгин, ынӄэн пилгыӄэй ынръам ныпыльыльатыӈоӄэн аӈӄаӈӄачайпы о’ракынмаӈӄагты —а’ӄаймы нынъэлӄин аймынвываамэты.
Ынкъам , ыматык, наймыӄэнат Ӄаа’ровты.
ныпыльыльатыӈоӄэн аӈӄаӈӄачайпы о’ракынмаӈӄагты —а’ӄаймы нынъэлӄин аймынвываамэты.
Ынкъам , ыматык, наймыӄэнат Ӄаа’ровты.
Тапӄарак кынмаӈӄаӈӄач гэнутэргылин онмыёчгын мимливукин.
Ынкэкинэт гыточгыт майӈывыква гаквытрытленат аръыръаткэггы, аквараткэгты.
Ыматык, нотасӄычыкойпы ныттэтӄин мимыл, ныйыркычачаӄэн, вэнлыги увиктанъяаӈ вальын, кичу лыӈэ мимыл, ратъё аймынгываамгыпы.
Чама ыяамаратыльык ваамэты аймык таӈыӈ, чымчаӈ вальын, ынкъам ынкыри наймыӄэнат.
Ынӄэн - Ӄээ’рун.
Ынпыӈэвэ рывэнтэннин тытыл яракэн, ӈэвысӄэт ачыгнэн ранвы.
Ы’ттъыӄэй нытваӄэн чоттагнык.
Этъым, ӄонпы ныквотытваӄэн ыннэнлеӈкы, рыпэт вакаӈын ганонмавлен: нутэсӄык - рыгъёлгын.
Ӈавэтын рэк, гакоргавлен.
Нинэмэчкынъэйӈэӄин торльоё ӈэвысӄэт, рэльын.
Ынпыӈэвэрытавнэн рывэтгавылгав:
Вынэ ӄыкынъэйӈэркын, энмэч вай акоргавка айватыльэты.
Пааэ’ кынъэйӈэк, рылгъэ рыгьёлгычыкогты.
Навэтынва ивнин О’мрыӈа:
Кытэ мынрэмык.
Ӄомаквэ, мэрынрэ тылек гымык рээн, ӄэвъяӈӈоэ’.
Ии, - очнэн О’мрыӈана.
Рээ’т ралкогты.
Ыннэн ээӄӄэй , лыгэн авайӈыкымэч, нынлетӄин.
Рэсӄивинэӈу, ӈавэтынва рымэйӈэвнин ээк.
Рымэйӈэвык ээӄӄэй, малкоргавыльын рэлкун ӈавэтынвэты.
Ынпыӈэвэ рынлевнин ӈирэӄэв ээк - рэлкун ӄэргыръоэ’.
О’мрыӈа кытэ вакъотваэ’, йытыквылгыэ’, ынӄоры ивнин ынпыӈэв:
Вынэ мырагтыа’к, э’ми, каӈэсӄонтальын, люрэӄ, ӄырым ныткивын ӈэнку.
Епэчгин этэрэӈӈыкыльигым.
Наӄам ӄопалгын, рэӈылӄыл, гынмыл ныӄэтытваӄэн.
Чама рай, э’ми, ээк вайӈыэ’.
Р игэвы рэлкун, чама ы’ттъыӄэӄэгти гэллеплинэт: э’ми, лывэкатгьат, рэӄитывъиӈыт.
Ӈэвъыттъыӄэй, льалягмачы, ныгръоӄэн: ы’ ттъыӄэӄэгти ӄивъетэ нъэйӈэръуӄинэт.
Наӄам гымыгтумгэ чит рыкэгытрэвыркынинэт ымыльо - таӈыргыльыӄaгтэ, гыто тылгынэт.
ӄымэлыргынан рэлку чама нинэнтигым, нэнанатвэгым э’йӈэръульыт, малтэрӈыльыт ӄивъетэ.
тылгынэт.
ӄымэлыргынан рэлку чама нинэнтигым, нэнанатвэгым э’йӈэръульыт, малтэрӈыльыт ӄивъетэ.
ынӈин тиквыт, виин мэчынкы, ӄырым лым рэӄын миквыт.
Ынӈин |ӄыяагын ечьачав кымэӈаттагнэты.
Вэтъым ынӈэ эгтыкэ!
Ынан эвыт рытэнма нъэлык, вытку, эты, аляръогты, эвыт рилеӄ ратъылыӈо, гынанлыги, кымэӈатгыргын йъок, тумгытум ӄиквын, иӈӄун нэнагтыа’н.
Ӈэвысӄэтэ ивнин:
Ии, ӄоныры гыттанляйвы, ӄыкырвэнторкын.
Ынпыӈэвэ ратвынэн эмэйӈыкыльин рэпалгытъолӄай  ӄамэквыӄай, рырыраннэн.
О’мрыӈана ралянтаннэн эмыгйыръын.
Мэмылаймаӄӄай тэгмэчынкы кытвыл ваэ’ӄамэквыткынык.
нпыӈэв иквъи:
пэлӄэтык,яйвачгыргын, рэтэвиминӈыэ’.
Чамъам ранымытваа’, ӄэлюӄӄлявыл.
Ыкээн ӈэвысӄэтти, ынпэвыльыт, яйвачгыргыт.
Авынӄалялвын -вэтгавэты, ярак пкиргъи, гэмо лыгнин тылян ярагты.
Чоттагнэты рэи’, тивыткуи’.
Ы’ттъыӄэӄэгтинъэйӈэръуӄинэтӄивъетэ ӈэвъыттъыӄэйык ваалыко.
Ратвынэнат ралкогты.
Рырыраннэн пэтыналгыӄай, ынкаткынык рытрилнинэт.
Омавык,э’йӈэръук паагъат, нытлепыткуӄнэт.
Тъынин ыпаӈыоӄӄаматкынык.
Ы’ттъыӄаӄаеты рэймэвнин уӄӄэ м .
Мооа’т эвиик.
Ӈавэтынва тэнӈу нинэлгыӄинэт ӄутти, лывавыльыт аръапавык.
Ынан нинэнмэӄинэт ыргинэт и’ӈыт уӄэмэчыку нэлвэвиритӄинэт, натчьэляӄэнат, ыпата нэпъэратӄэнат.
Ырги- нэтнанӄыт тылекувлюкэтэнитӄинэтэмъэнӄэвэ.
Нинэтрилӄинэт налгыӄайыткынык.
Гынульын ыпаӈы чоттагнэты рывнин ӈавъыттъыӄаеты.
нэтнанӄыт тылекувлюкэтэнитӄинэтэмъэнӄэвэ.
Нинэтрилӄинэт налгыӄайыткынык.
Гынульын ыпаӈы чоттагнэты рывнин ӈавъыттъыӄаеты.
Эмлытыёнэн кукэӈы, рымнин ээкэгйит.
Чоттагнэты аръалӄылӈытаэ’, рэквэвнинэт мэмылытъолтэ.
Пыгпыгчыко нытваӄэнат ыпаттъылӄылтэ.
Янор йытонэн талякэн рыпэӈы, выквэн, ынӄъом кыпчытконэн пыгпыг: рэлкымич мыкэльыт рэквэвнинэт ыпаттъылӄылтэ.
Рэи’ ралкогты.
Виин мимыл гылянма, выквык пынэнин пэкул, йъонэн рэӈылӄыл.
Нымэйыӈӄин кымгытчывэпыт, тайкыё ӄэтыӈокэн рэтльойпы, ӄимытӄыльын.
иткит гапагчачален.
Гэлгылин, таӈычвэткоӈ гэнъэтлин, ытлён ляйвыткома.
Пэкул нирвыӄин, ынкъам ӄопалгын чывиткук нутгылтэтӄин.
Рэӈылӄыле йыръэннин мэйӈуӄӄэм.
Плыткук, виин рынэнин яӈагты алгыкэгты.
Яӈатытлычормык рытрилнин,пляймэты.
Рэсӄиквъи, эвын мимыл, рытгылявъё, ныпгыпгэтӄин.
Рэлкынинэт эплытылгыкыльинэт тэкичгыт.
Э’ми, каӈэсӄонтальыт епэчгин эеткыльинэт.
Плыткуи’: рыетъаӈавнэнат ымыльо, амыгто рытчынинэт.
Эвын нывулӄытвиӄин.
Чит йытонэн рытрыт.
нъыттъынтавӄэн.
Гомавлен ӈаргынэӈ мачыӈэны ныйъоӄэн.
элмэлык мытӄыталяльын мэлӄэнтэтыльын.
О’мрыӈа читӄулигйит ӄытыркын, пэлӄынтэтгъи.
Ӄытгъи аӈӄаӈӄачагты,ӄолегты.
Эквыеӄаеквэткынгыпы о’раӈӄагтыӈинӄэгтиныралечетӄэнатӄанраткынык.
Эймэквъи ралечетыльэты.
ымиӈыт галгомръоленат: къэлит нимтиӄинэт.
Ралельыт ныйыӄунтэтӄинэт, тэлвэ ӄэйымгут, вальыт ралечетынвык, нырмагтыӄэнат.
Галяк ынӄэнат, амкоргавык,ныӄулильыръуӄинэт.
Ралечетын гэлгинитъылӄэвлин.
Ралечеттыляма нывивтэтӄинэт, ӄынур орвыкэн, ӄэнрэт вивтэтичгыӄэе.
нырмагтыӄэнат.
Галяк ынӄэнат, амкоргавык,ныӄулильыръуӄинэт.
Ралечетын гэлгинитъылӄэвлин.
Ралечеттыляма нывивтэтӄинэт, ӄынур орвыкэн, ӄэнрэт вивтэтичгыӄэе.
Ӄутти — янра ӈирэргэри: тумгыӄэй, мыӄыӈ вальын,нинъэмэтӄин.
Мэйӈычьыӄэй ныпытӄывйиӄин иӄуптылекеӄаеквэк, тыттэтвиритык.
Ӄитъылык кылгыпэтык нылвавӄэн.
ӄоныры гантаткынавленаттантэёлгыт ӈалгылегты тыттэтвиритыльэ, ынкъам тэнтик эвыр нитъунтэтӄин.
Эчги ныровтыӄэн,ныпкэрыӈоӄэн тумык, нитъунтэтӄин.
Нэмэ ныралеӄэн яалегты,а’матъё нинэӄэвиӄин ынык рээн.
Наӄам а’матъё эмпэкыльин,йъэлыги нэнантавӄэн э’мэтыткульын, лывавыльын тыттэтык.
Нылӄутӄин, нэмэ нэнанвакъовӄэн, нэмэ ныттэтвириӄин.
О’мрыӈа гэтлепъивэтлин.
Ейвэчу гэтчылин лывавыльын тыттэтык еӄаеквэк.
Наӄам эймэвык ныӈыркылятӄэн.
Иичгэ нывакъотваӄэн ынпыначгын ынкъам нъанэлёӄэн.
нык варкын чеӈыл, ӈыронгыткальын, имтилгыльын.
Ынӄэнынин въаныёчгын чама вакъосӄыёлгын.
Ынӈин вальыт ченлет - вакъосӄыёлгыт ныяаӄэнат ынпыначга, тымӈэтвама ӈаргын.
Тэленъеп ынпэвыльыт, кымэӈыянвыт, ярак тымӈэтватанынъэлӄинэт.
Нытэйкыӄинэт етэввэвтэпы гытыльыӄагтэ, рээтэтэ вальыт а’нэлгыт, льэлеӈкы яаёлӄылтэ а’нэлёк, аа’ныӄагтэ-ым - ваӈӄытгыпы.
Ынӄэнат, пытляӄы’лё, гичивинэӈунылгыӄинэт.
Вулӄытвик-ым ээчгэпы ныгитэӄинэтытлывъёӄагтэ, увичвэтыльыт.
Люур ӄулильэтгъэт яраӈӄачайпы:
Ныгаймавӄэнат, рыпэт гэмо нылгыӄин волӄытвэгыргын.
алёмка итыльыт нытанайылгыӈӄэнат:
Таам, вулӄытвии’, ӄырагтытык, ӄымэл-ым аӈӄакальата,ыннэнлылельэ, напрайъонтык.
Ӈиӄинӄэе лыги аӈӄакалы ыннэнлылельын, йыкыргын вэлётагнэты вальын.
Ӄэлюӄ ынӄэн ӄонпы ныяаӄэн тинэнъэӄэлиӈӈык а’нӄальэты рагтык.
а’нӄальэты рагтык.
Ыныкит нывалёмӄэн аӈӄакалы, ралечетыльыт амманаӈ ярагъет, амкылява нырагтыӄэнат.
Нэмыӄэй ӈинӄэй о’раярагты тыттэтгъи, наӄам ӄырым нымпээ’н а’матъёӄанраткынык.
Ынпыначгын ымы ӄутгъи, эмтэйпынэн вакъосӄыёлгын.
Тэӈилгэвиръыльын мэрынрэ нылеӄин о’раярагты.
Ӈэвъэнйыръын ымы мэрынрэ нылеӄин о’раярагты.
Тыляма, егэ нинэӄэплюӄинэт кытъылӄагтэ.
Чама ныпалёмтэлӄэн ы’ттъынтавыльэты.
Тыттэтгъи тапӄаткынэты, нытлепӄин о’ра-Каӈэсӄогты.
Гэвулӄытвилин, эвытрыкыльин тылян каӈэсӄоӈӄачкэн, амынан ууйъын нывытрэтӄин.
Ръэвэвнин кэргыргын, аӄэвъякэгты вилют.
Кытэ вэтчаэ’ тытлык ы’ттъыёча.
Тэӄэмэӈыльыт рачымчыт ныпэгляӄэнат чоттагнык.
Кытыйга нэнанпагьёвӄэнат ээӄӄэгти чоттагныкэн.
Виилвиилти чоттагнык вальэн, ляйвыма ынкы, нытомгатӄэнат лымынкы: рэнмык, рэсӄык.
Нэнатаӈвалёмӄэнат ӈэвысӄэтти, ы’ттъынтавыльыт чоттагнык.
Тытлёмнэн чьовыргын, рэи’ ралкогты.
Эвын ы’ттъыӄэӄэгти гэвирилинэт айколӄайгыпы, амманаӈ нылейвыӄинэт: кутти нырэттэнӈыӄинэт ръэмпатъё ӄаматкынэты, вальэты ээкэк ӄача, ӄуллеӄэй-ым нъэйӈэӄин чьовыргык рыягнавкы, ӄынур нэнарайъоӈӄэн ытля, вальын чоттагнык.
рыгьёлгык.
Ӈэвысӄэтэ рытрилнинэт ы’ттъыӄэӄэгти ваагэӈэты.
Гэгытъэвлинэт: лёвык, рыпэт нынымлилгэвӄинэт чьоткынтэ ӈэвъыттъыӄэйин.
Ӈэвъыттъыӄэе нинэнмылюӄинэт лёвыльыт.
О’мрыӈа эмӄэлелвынэ нывэтгавӄэн.
Ымы гым кымиӈэтыльу, ынӈин тъакынлыватыркын.
Ынӄъом ӄутысӄычетгъи.
Рэи’ яӈагты, кэгтэгилиӈэтэ пиринин муллытъул, вальын рэпалгыткынык, ратвынэн ралкогты.
Рымнин кукэӈы, инээрнин мимыл тинтинэ.
Тылгымич тинтин, кукэчыку ёнэн муллытъул.
Гыленмич, моллыпат рыгырголявнэн кукилгык аканраткэгты.
ръэнчинэӈэтэ нинэнилюӄин ититыльын муллымул, ынӄъом, рывиривнин тэгмэчынкы пыгыпгыӈӈольын.
моллыпат рыгырголявнэн кукилгык аканраткэгты.
ръэнчинэӈэтэ нинэнилюӄин ититыльын муллымул, ынӄъом, рывиривнин тэгмэчынкы пыгыпгыӈӈольын.
Гавэтъыкыкватленат ээкэт, ытлён ляйвыткома.
Рэрэннинэт палӄыёчгычыкогты кыкватвэтъыт выквааккэн, чымӄык нинэнэрэтӄинэт мытӄыльыт; турвитъэ ээкэт малкоргыръольыт:эпуэ’кэ вэтгыры нынлетӄинэт.
Кынмэкин ээк эвитъыкэ гэнъэтлин, нэмыӄэй витъэннин.
Вакъотвама ээкэк ӄача, ныӄалялвынвэтгавӄэн, нывэнӄатӄэн ӄамэтвак, чама эмӈоля.
Ратвынэнат ӄэвъыттъыӄэй ынкъам ы’ттъыӄэӄэгти тумгу.
Лёвы- плыткок, ваачыко ы’ттъыӄэӄэгти гилкымъетлинэт, элкычга нычачопыткатӄэнат.
Ымы ытльаӄай-ӈэвъыттыӄэй нытъирэткуӄин.
Рэлку аӄочеткынка.
Ытръэч нэнавалёмӄэнат ы’ттъыӄэӄэгти, выентольыт.
Ы’ттъыӈӄачкэн ээӄ ӄэй тъэрвъитэ киткит, ныппыльэв, нынлетӄин.
Ӈавэтын кэттываэ’: йыннин кэркэр.
Плекыт, йыгьёттэ, йымэнэнат оттэнаймыёлгык.
Рывиривнин пэтыналгыӄай, ынан айколё лынъё, эмиче вама тумгытум.
Лёӈӄамэтвата атчьатгьэ.
Гэмо лыгнин - йылӄэтгъи.
Рэты льунин ынин тумгытум, нъэлыльын ӄулиӈэвысӄэтык.
Янра нынымытваӄэнат: ытлён гапэлялен.
Рэты нытэрӈатӄэн э’э’тэ.
Кыеквъи — нытэрӈатӄэн.
Мэрэгтываэ’ рылгэ, гаӄэвъяӈӈолен иниргиӈкитэ.
Люур валёмнэн ы’ттъынтавыльын, рай магляльын эймэвысӄиквъи, валёмнэн онпыё яа’рэнаӈата оргор.
Эӄылпэ рывиривнинэт плекыт, йымэтвальыт.
Йымнэн кэрӄай, плягтыэ’.
Тытлёмма чьовыргын, рэсӄиквъи тумгытум.
Ети?
Ии.
Вынэ ӄинэвинрэтги, рай гэмэйӈыгынникуйгым.
Ӈэвысӄэт рэмыннуӈгъи.
Кэтъонэн рэтырэт: ӄытлыги ныкынтатватӄэн.
Чоттагныкэн ээӄӄэй гавайӈылен, ратвынэн,аакайпы рынлевнин, чоттагнэты рывнин.
Эӄылпэ рымнин кукэӈы,рычеэтавынвы эръэт.
Рымэйӈэвнин агракэн ээк.
Рэлкун эргыръоэ’, малкоргавыльын пкэтльэты.
эмчемэткокойӈыӄай, ӈытоэ’.
Эвын тытлычормэты гэнэймэвлин умӄэнэлгын.
Йылнин ы’ваӄочегты койӈыӄай, эмчемэнин умӄин ӄычалгын.
Эмчемэплыткок, гынульын тъынин о’раӈӄагты, ынӄоры койӈыӄай йылнин ӈавэтынвэты.
Э’мэтэ ратвынэн умӄэнэлгын.
Ӈэвъэнэ тытлёмнэн чьовыргын.
Ӈирэргэри нанатвын ралкогты, ӄамэквыткынэты.
Колё омӄаналгиӈын!
Торнатвык чьачаӈгыпы,ӄамэквыткынык омчыко ӄэвъячръоэ’ю Ы’вэӄучитэ ивнин:
Ӄэтыкватгъэ, виин нылгыркын.
Чинит-ым нычимгъуӄин.
Титэ рырыраннэн ӄамэквын, алымы малванэван нынъылинин.
Ӄэтэв а’мын ныгынкойӈыӄэн ӈэвысӄэт гэльулин тумгу.
Янот мынъыттъывъят, ынан рэсӄивык мынриннитвын нэлгын.
Мэгчерыткома рэлгы.
Ии, — очнэн ӈэвъэнэ.
нэнакагмалеӄэнат лявтэпы чама вэлёйпы, нэнанвэтгаатӄэнат.
Наӄам иа’м гым э’птэ энакагмалекыльэн турыпкитльигым.
Гутыплыткук ы’ттъыт, ӈавэтынва яӈачыкойпы рэннин ранъёчгын.
Ы’ттъыт, раӈанма, ванэван нъэйӈэръунэт ымы ванэван нытэгъентилынэт, лыгэн нунтымъэв ныпэглитӄинэт рэнтыёт ӄопалгытъолтэ.
Ы’вэӄучитэ ивнин:
Паркал мыкычьу ӄылпынрыгын: ынан вэнвэпынэн гынтэвыльын умӄы.
Тынэймэвын, мэчичьу о’рагымыкагты нэнаггатӄэн.
юӈурэвэлеркылетэ титык.
Кээк ганӄыльыравлен.
Тыйъон, ынкы лыгэн тыкыргэмйин ӄутыльын.
Э’тки, мэчынкы ныгыттэпӄин ы’ттьын!
О’мрыӈана пынрынэн: йылнинэт лым ӈирэӄ ӄопалгытъолтэ, нывылгъав пагтаткольыт.
Колё умӄэвины!
Нэмыӄэй кэӈисӄульыт гумэкэтлинэт гыноныӈӄач, этъым умӄульыт.
Гым, таванвыӈыльэгым, йъота гинэнтылин.
Нымэйыӈӄин кырыӈайӈын.
Ӄоныры, этъым, гайъолен мэмылрэтльо.
Ринэльувык, гэгынтэвлин.
Тытрилын Парӄал.
Гайъолен ръилегынтэвыльын: ы’ттъыёча гатален.
Мэчичьу чит нэнагтатӄэн о’рагымыкагты, Гэнулвэвэтлин кээк.
Колё риӄуквины мэмылрэтльок ӄача.
Рыпэт ганкытычгавлеи ы’льыл.
Винвыгйит тыръэтгыпын, тынэймэвын, эвын Парӄалына гэнынвилетлин.
Колё кырыӈайӈын!
Тыкыргэмйин ӄутыльын.
Чама ӄэтэв а’мын нывинӄин ы’ттьын, айъарантаткыльэн.
Ӈэвъэн рэӈэтыплыткуи’, гынульыт рэӈылӄылти ръылининэт яӈагты.
Тэӄэмэӈгъи ӄитытэкичгэ.
Ивнин тумгытум:
Виин мырэсӄивык, э’ми рай кукэӈы.
Ии, — очнэн ы’вэӄучитэ.
Ытлён вытку тэнтивыплыткуи’, рэсӄиквъи ралкогты.
Элвэтиӈэтгъи кынмагты.
Вакъочга иръытвыи’, йыннинэт плекыт.
Лыгэн йытъёт ӈэвъэнэ нэнатапъаӈӄэнат оттыймэёлгык, ээкэк гыргоча.
Экээкэ гарынӈылен уттин энаймэёлгын, наӄам таӄъэвкы вальын: вылгилин, номоттэн.
Ӈэвысӄэтин ымыльо яагты вальын  уттин: гавэврэма, гавыквэпойгыма, тэлвэ эръэнчикин койӈын — тайкыёт ынык нымытватомга.
Ымы уӈыльунэӈ, плеккин тэнъивӈичгын акымъогкыкваткэгты, —ымы янра вальыт уттуут: нивлыӄин, чьомыткын вычгакы вальын, култэмил у’мэльын.
Ӈэвысӄэтэ ымыльо рымэгчеравъёт, тэлвэ эвиръыт рыпъавъёт, амкычьымэты нэнаймэӄэнат.
Нэнавъайӈытоӄэнат плекыт, рылитэ нэнаймэӄэнат, мачкыкватыльыт, епэчгин агтыкыкватк а , нэмэ нинэнлиӄинэт, ынӄоры уӈыльунэӈэтэ нинэтэнъивӈыӄинэт.
Лилит ынкъам ӄутти эвиръыт ныйыркъэв нэнанкыквавӄэнат.
рылитэ нэнаймэӄэнат, мачкыкватыльыт, епэчгин агтыкыкватк а , нэмэ нинэнлиӄинэт, ынӄоры уӈыльунэӈэтэ нинэтэнъивӈыӄинэт.
Лилит ынкъам ӄутти эвиръыт ныйыркъэв нэнанкыквавӄэнат.
Тэгмэчынкы мэгчерыткома, кукэйыръын гэчиитэвлин.
чги ныӄамэнтоӄэн, люур мэӈин чоттагнык ягынпэгчаквъэ.
Ов!
Э, вынэ мури.
Ӈавэтынва тытлёмнэн чьовыргын.
Ынпыначгын, ыныгрээн ытлювъёӄай рэсӄиквъэт.
Ӄaӄa, вай гэгынникуйгыт?
Ии, —очыткоэ’ авынральын.
Мэвын гаръапынля рэпкирӈыт?
Ынпыначгын, тэленъеп олвытвака вальын, ытръэч рулевэ ярак нъэлыльын, пэнин ныченрыгчатӄэн.
Мычвына гэнъэтлин аккарыкы.
гинэнтылин.
Ӄaӄa!
- Ночыткоӄэн ынпыначгын.
Ӈинӄэй, ытлывъёӄай, гакэрватчотатлен миргык гыткак.
Ӈавэтын ӄамэнтоэ’.
Ӄаматкынык рытрилнин уттуӄэмӄэй, чепъаёчгын.
Ӄлявылтэ нывэтгавӄэнат ӄамэтвама, ӈинӄэй аӄочеткынка ныпалёмтэлӄэн.
Ӄитуплыткук, О’мрыӈана йыпэнинэт мэмыляръат, рэймэвэ кукэӈы ӄэмэк ӄачагты.
Янор рывытконэнат гытолӄылтэ, рэймэвнинэт гынонӄамагты.
Ӈэнӄаеты йылнин гыткалгын, ынпыначгэты - парытлыӈын, йыркычьын, ы’ваӄочегты  ы’ ттъылгын.
Чама чывиткунинэт кывэннэт.
Аръапаймэнэнат,эмъараткэгты эръук.
Нинӄэй авъеткынка ныӄамэтваӄэн.
Плыткук, румкэвнинэт гынульыт тэйӈэтти.
Аръапаӈы, гынулььын, рэймэвнин ӈавъыттъыӄаеты, вальэты чоттагнык.
Нэмэ ратвынэнат ы’ттъыӄэӄэгти, лёвыплыткок.
Рэлку, кынъугиӈкы, э’рыӄӄача, вивритэ эйпынинэт.
Ӈинӄэй ывэчватыӈоэ’ Ы’ттъыӄэӄэйык.
Ӄол рытрилнин ӈыраткынык, кычаӄайгыпы нэнакагмалеӄэн чама рылгылгын нэнанлёвыӈатӄэн.
Ӄлявылтэ нывэтгавӄэнат, ӈинӄэй, ы’ттъымэгленма, ныпалёмтэлӄэн, о’рырыкы лылепычьэтэ.
Ы’ттъыӄэӄэйык.
Ӄол рытрилнин ӈыраткынык, кычаӄайгыпы нэнакагмалеӄэн чама рылгылгын нэнанлёвыӈатӄэн.
Ӄлявылтэ нывэтгавӄэнат, ӈинӄэй, ы’ттъымэгленма, ныпалёмтэлӄэн, о’рырыкы лылепычьэтэ.
Люур вай мэӈин нэмэ чоттагнык ӄитынутэсӄык ягынпэгляквъэ.
Ов, — ӈэвысӄэтэ рымъэйӈэнин.
Гыым, — эвын ӈэвысӄэтӄулильын.
Ӈавэтынва тытлёмнэн.
Ӈэвъэнйыръын рэи’.
Ети?
Ии, — очыткоэ’ ӈэвысӄэт.
О’мрыӈана ивнин:
Тэгмэчынкы ети, вай гэгынникулин тумгытум.
Ӄaӄa, эвын-ым ралкойпы у’рэвык тывалёмык пкэтльэты,галяльэты: мурыгтытлык ы’ттъыёча.
Эӄылпэ тынӄамэтвавынат тумгыт, эмрэенӈэ, амраӈычгэчеӈа.
Э’ми мургинэт?
Епэчгин эеткыльинэт.
Ӄлявыля ивнин:
Э’ми, эты копрантыватгъат, вэчьым энмэч ныкынъюэ’т.
ылгийимичгэтӄин.
Ээй, — очнэн ӈэвысӄэтэ, - эйъым виин мывинрэтык лыгыек.
Пычегтываэ’, эвычаӈкэтльан: рывиривнин кэргыргын, рыкылвэннинэт пучьэт, элгэӄаткэгты.
Ӈавэтынва нинэриннитвыӄин умӄэнэлгын - эвын гэлгылин ӄамэтвама.
Ӈирэргэри, гэӈэвысӄэттумгэ, нэтчын рырыткук.
ӄамэквыткынэты нагтонат тэкичгыт, йигйигыт.
Чымӄык тэкичгыт рынэнинэт чоттагнэты.
Ынпыначга ивнин этын:
Вынэ, виин кытчатрыгэ, лыгыема умӄэнэлгын.
Моргынан-ым мынивын эпэӄэй, иӈӄун ныетын, вэлет панрат нъынригмивэннинэт.
Чама ӈэвысӄэтти, э’ми, люрэӄ, ярамэглетык плыткуэ’т, лыгыек нывинрэтынэт.
Ӈэвысӄэтэ нинэнйычгытурэвӄинэт рычгыткынӄагтэ, вэгык ыпыльыт чама панрат нэналгыеӄэнат.
Чимычвиткунинэт тэкичгыт, энатыёнэнат йигйит чимыльыӄэе, рэлкынинэт кукэк.
умӄэнэлгын.
Ӈинӄэй, гынмыл етыльын, нэмэ етгъи.
Ӈавэтынва у’рэвнин,ивнин:
Мэй, ынпыначгыт, ынпыӈэвыт ӄымӈылятгынат,ныӄэчейыръусӄивынэт.
Ӈинӄэй амкыляа ӈытоэ’.
Умӄэнэлгын энмэч танъягыркаа гэтчылин.
Йытонэн мэйӈычьын ӄэмэӈы.
Энмэч ӄычейыръусӄивыльыт нырэсӄивӄинэт ралкогты.
Йылӄыльын кыеквъи.
Нымкыӄин ӄамэтвасӄэвыльыт гэетлинэт.
Кынмэк гаакъоленат ӈалгыл ээкэк.
ӄамэтвама, чеэтаръома рэмкын нывэтгавӄэн.
Ӄол плыткук вэтгавык, ӄол нымгоӄэн.
Пэгчиӈӈинӄэгти - ытлювъёӄагтэ ӄутырык галымӈэналенат,энатпычы нытваӄэнат ӄамэтвальык, нылгэчачопыткатӄэнат чама гакочгыпленат палёмтэлык вэтгавыльык.
Ӈэвысӄэтти ымы янра аграк ныӄамэтваӄэнат.
Ӄэмиплыткук,нэмэ ывинпыэ’т: ынръам нэнпынэт умӄэтъулти, роолӄылтэ ягыркаальэн.
Ынпыначгыт гавэтгаквыпленат: ныкэтъоӄэн тэлеӈкин омӄаваляркылягыргын.
Ӈинӄэгти гакочгыпленат чама ы’ттъыкӄэйык гэнъэтлинэт.
Ӈавэтынва чычаткына нинэгитэӄинэт увичвэтыльыт ы’ттъыӄэйык.
Эмӄэлелвынэ нивӄин.
Гымнин эвъикэ нэнэнэт, энмэч ынӈин нъэмэйӈэтынэт.
Энмэч вай у’рэттумгыӄэгти, энмэч тэнӈытамэч мэйӈээ’т, выёльо нъэлгъэт.
Увичвыльыт ы’ттъыӄэйык нытэнӈыткуӄинэт.
Ынпыначгыт иквъэт:
Вынэ рай ягыркаальыт.
Ӄол иквъи:
Э’ми, нытаванвыӈӄэнат, эты плыткуэ’т.
Ӄлявыля, умӄульэ, гитэнинэт.
Ӈэвъэн ивнин:
Вынэ эвиръыт эӄылпэ ӄинэйыл!
Ӄаӄа, гагтыйылӄатэгым.
Нараягыркааӈын, энмэч нунтымъэв ӄыкэргыпгэ.
Ӈавэтын гакоргавлен, нычимгъуӄин.
Итык эви йъарат этлы амыргынан атвака — гэчычеткинэлинэт.
Ымы тумгытум нунтымъэв кэргыпгъэ, ынпыначга ивыплыткук.
Нэмыӄэй гаӄалялвынвэтгавлен.
Итык эви йъарат ӄырым мынтэвиминӈымык ынпавэты.
Тытлык кавраа’т ӄаврыткыльыт, чоттагнэты рээ’т.
Э, вынэ вай мури.
Иа’м эрэкэ?
Вынэ ынан ягыркааплыткок, эты епэчгин алгыеплыткокыльэн?
Вынэ тэгмэчынкы, - ынӈин эвма, ӈытоэ’ умӄульын.
Н‘эвъэнэ тытлёмнэн чьовыргын.
Умкэнэлгын гарэпалгыма нэннээ’н, нъэмэтын.
Наягыркаасӄэвын кынмаӈӄаггы.
Нэнмээ’н мимл ык, ванвык.
Ынӄоры нагтоа’н.
А’ачека наягыркаа’н.
олё ныкэтгуӄинэт инэнитлитык!
Упчитык гэнэрмээтлинэтмынгыт, гыткат: малванэван гыткат нытрунэт нэлгык, наӄам ы’льыл нылгэнонмавӄэн.
Мытӄымыт ы’льылык ныпэлятӄэн.
эмэ нэнмээ’н, нагтоа’н - пытӄылым эмуллыкэ гэнъэтлин.
имтиэ’н орвытараӈэты.
Наймэа’н иквычьык ы’тынъёпоолгык.
анрат э’вкы натвэнат онпэты.
Ымы э’вкы нэквутын ӄычалгын акымъокаткэгты.
Колё омӄаналгиӈын кырыӈайӈэн!
Эвын гъивэвлин кытыйгын.
Умӄульын иквъи:
Тэгмэчынкы э’вкытыйгаквъэ: эвлытъылёвкэн кытыйгын нэрмэӄин - ратаӈкыкваты кыткытръогты.
Ынан, винрэтыльытури, тыралпынрытык эпиӄувтэлӄыле чама вивтэтичгэ.
Плыткук, Тыӈэсӄынэ ачыгнэнат винрэтыльыт.
Нымкыргэри.
Чама ӈинӄэгти, ы’ръывинрэтыльыт, лымӈэнаа’т, эмпэгчиӈэ, амрапалёмтэлӈа вэтгавыльэты.
Чоттагнэты рээ’т, тиквъэт.
Ӈавэтын н у’рэквъи.
Еттык, энмэч плыткутык?
Ии, — очыткоа’т.
Вынэ ӄырэтык, ӄомаквытык.
Ынӈъэм тивыльин левтыт омома ны|ӄэвъячатӄэнат, гэкъэлитвылинэт.
Рээ’т, яал нъэлгъэт кынмагты, ӈалгыл ээкэк.
Ынпыӈ вальыт кэрватчотатгьат, ӈэнъянвыт - вакъочга.
О’мрыӈана рэймэвнин ӄамайӈын, умӄэтъуле гэнлевтэвлин: чимычвиткульыт эръэт,йигйит, рылильыт, энатыёльыт чимычвиткульэ тэкичгэ.
ръапаӈы ныӄытвиӄин.
Нынъотавӄэн нытгыльэв пылык, энмэн ныӄачапъатвэӄэнат, ныегравыӈоӄэнат.
Наӄам иквичильыт ӈэнъянвыт нынъотавӄэнат, миӈкри-ӄун аӈӄайпы ляйвыгыргын тъэюмимлыльын, пытӄы тургич нытъаёчачаӄэн.
Аӈкайпы вальыт, вак лывавыльыт, йигрэ тъэютинульыт, ныраквачаӄэнат.
Эӄытвикэ итыльын ыпаӈы ӈавэтынва ӄынвэр тэнтыёнэн.
Рэймэвнин ӄамэтвальэты.
Эӄылпэ нэткун ӄэмэйыръын.
Лыӈэ эръэмпэи’: торчеэтӄамэтвальыт рывэтгавылгав гэтэӈычьэтлинэт ӄамэтвак, ырык рээн ӈэнӄайъаачеӄагтэ .
Умӄульын нымӈылтэлӄэн, нэнатвыӄэн тормайӈаттылямакэн эвэнэгыргын.
Ӈинӄэгги гакочгыпленат.
Ынӈэ гэплыткулинэт ӄамэтвак,тэӈычьу гэтчылинэт палёмтэлык умӄэвэлеркылельыт аӈӄак,кээткук, таръэнӈычьата гынунык.
Эчги ӄол ныплыткуӄин, ӄол нымгоӄэн, рыпэт лылепъивэты к, гэмо нэлгыгьэн волӄытвэгыргын.
Ӈинӄэгти эргатэты ӄэйымгук нувичвэтӄинэт.
Ӄол Тыӈэсӄыну нитӄин: гилытъул гэнкылвэтлин мэмычечга, нинъэмэтӄин гумӄулин.
А’мын-ым энаматыльыт, имтильыт тинтинэ, нырагтыӄэнат.
Ынпыначга нымӈылёӄэнат:
Ии.
А’мын вай выёльыт.
Тэнӈытамэч нъэлгъэт, вэлынкыкунэт иӈӄун ӄлявылтэ!
Тэнытрэтъёлгык рытрэльёттэ ӈэвысӄэтэ нынатвыӄэнат, гиву лыӈэ.
Вытку рома тьаёчачальыт, нычичевӄинэт: ӄэйнун-ым ӈинӄэйин, увичвыльин, ратъё аӈкачормэпы.
Ынпыначга гоча:
Ии, энмэч гымнан танъянат тинимтильыт.
Мачынан, ынан рэгьюленӈыт.
Лылепыркыт, люрэӄ гэгынникулинэт увичвыльыт, энмэч атъаёмаратка, ынан ыпаӈы ы’ттъэ нэрэнуӈын.
Ӈинӄэгти ныгаймавӄэнат увичвэтык ы’лёӈэт, ивинильычитык.
Тыӈэсӄын нывакъотваӄэн кынмэк, нинэгитэӄин ӈэвъэн рэӈычвиткульын.
Ивнин:
Гымнан мычвиткун.
Ӈэвъэнэ ивнин:
Гымнанчиӄай.
Унмык эрэӈэткэ, гынмыл нымкъэв рэӈэтынэт.
Ымы ӄопалгын ымыльэты эчвиткукэ.
Вэнлыги ымыльэты чывиткунин.
Ӈэвъыттъыӄэй чоттагнык нъэйӈэӄин: лёльоӄагтэ гэйыръэтлинэт - ӄынур нинъэйӈэвӄинэт ы’ттъыӄэӄэгти.
Ӈавэтын тэрэӈыплыткуи’, гытэквъи.
Чоттагнэты рывнинэт ы’ттъыӄэӄэгти.
Чинит, ӄулигйит, найъоа’н ытльаӄай.
Лёвыӈоа’т,нычачопыткатӄэнат.
Ӈ’эвъэнэ тумгытум ивнин:
Улвэвыльымури, гыт чинит ӄырэӈэт, ӄэйӈун тырагтыраӈанӈынат.
Ээй.
Йымнэнат плекыт, иръыӄэй эчвыткэ.
Ӈытоэ’ рынрэ ранъёчгын.
Ӈэвъэнэ о’рагты нинэгитэӄин рэӈэтыльын: ытръэч ыннэнъют йылнинэт.
Гынульын рыннин яӈак.
Ӈавэтына рэвээннин ӈэвъыттъыӄэй.
Ы’ттъыӄэӄэгти гэкулюмкэтлинэт ваалыко, лёвычьата.
Ӈэвъыттъыӄэе нинэнмылюӄинэт ӄычаӄагтэ.
Ӈавэтынва нэнатагчечаӈӄэнат .
Тумгытум гантолен ӈаргыногты.
Рагты, тытлык льунин ӈэвъэн,вальын рыягнавкы ы’ттъыӄэӄэйык.
Э’птэ эймэквъи, рыягнавкы пирӄыи’.
Иквъи:
мэйӈъыттъу рэнъэлӈыт.
Рывинэвык аӈъачгыргыт мэйӈэтыплыткульыт.
Нэвъэнэ ивнин:
Вэлет тэнӈытакэн чама кыткытык ӄачайыръынтакэн ӈыпальэты, гымнин ы’ттъылӄылти.
ӈыпальэты, гымнин ы’ттъылӄылти.
Ӈэвъыттъыӄэй нывэӈӄин.
Вынэ вэӈунэлгымык.
Ӄэйвэ янотъыттъылӄылтэ?
Лылепвылгыэ’трыягнавкы, рэмыннуӈгъэт.
Рэлкун мынйъон, амынан варкын.
Рээ’т ралкогты.
Вилютэӄуликэ малёнматыльыт.
Гынмыл вэтгавыльыт, ырык рээн нэнэнэт - ымыльо ӈыток, амыргынан пэлятык, гэмӈолръоленат.
Ы’вэӄучитэ ивнин:
Ӄaӄa, лёгнатва тынтынэт ръарӄат.
Мыгтынат?
Ии.
йымэнэн.
Йытонэнат ротлынвы памъялӄылтэ - льаляӈпанратчевароӄорэн.
Тумгынынэ ивнин:
Мытпэӈъивэт, ынан эргатык ӄываӈэгэ.
Энмэч ӄайколят,ынан инъыгьевэ.
Лымӈэ раӄамэтва?
Ӈэвъэнэ чоттагнэпы ратвынэнат айколят, рырыткома,ныӄэвъячатӄэнат.
Эӄылпэ айколятгъэ.
Ээкэт тэӈвитъэннинэт.
умгынынэ пынлёнэн:
Гынмыл люнчичевэ титык, турыпкирык, айвэлёӈайколятыльэгыт?
Ванэван.
Пэтайколӄай аграк тынрыратын, а’тчама, гэмо тылгын —гэйылӄэтигым.
Ӄэтэв ы’ттъыӄэӄэгти нъэйӈэӄинэт, нывылгиилӄатэгым, гэмо лыӈынвэты пкитльигыт.
лёльот, кымиӈэтык лывавыльэн, чама нанӄын.
Нэнайӈоӄэнат кытталгыргыт.
Пынлёнэн:
Э’ми, ынпыӈэв гэетлин?
Э’ми, рэӄын никвыт?
Ечьачав, ӈотӄэн, ричиту йыпаннэн.
Ээй, ӄaӄa, вачаӄ-ым мынӄитпыльэркын.
Унмык эмигчирэтыльэткэ, нитчьэв инэнитлитык ӄыпаагэ!
Ии, - очнэн ӈэвъэнэ.
Таам, мынйылӄэт, ымъылёӈэт мигчирэти.
Вэлынкыӄун, ы’ттъыт,гымнин винрэттумгыт, нинэтэӈынмэйӈэвигыт.
Ымы кытчытвама, ӄырым нъэйӈэнэт.
Ытръэч вилют ӄырым нолвытванат, пэнин палёмтэлыльыт.
Ынръам, тыляма, ванэван мынтавъевынат,ыргынан лыги тылян - гэтэӈыгъюлетлин.
Пылмычыко, алымыэвытрыкэ ръэт, чинит нылеӄинэт.
Ымы орвыӈӄачкэн ы’ттъыт,|ӄол итык, нэнанъянотавэгым, ванэван нэлвэвиритынэт ымыванэван нытаалгылятынат.
Наӄам колё нитчерэӄинэт, алымы колё,ӄол гитэ, гинэӈэтэ, ӄынур пэнинэт.
Гынык чимгъугйит вальыт: пылчимгъульыт.
Вэлынкыӄунэйгыт, гымык чимгъугйит вальэгыт.
Ӈэвысӄэт витыткуи’ чеӈыттэтэ, эмчимгъутэ иквъи.
Айвэкэн ӄалялвынвэтгав ӄынур чичевыркынин.
Ӄол-ым ӄэйыӄын нывэтгавӄэн, гэмтынэвлин:
Гаканйы нэнапэляйгым тылягыргык туквэк, нъиригымтылягыргэты, норатвайгым, нэмнуӈэтигым, пэнин нолвытваӄэнат,мэчичьу кытчытвама, выялянма, нымэчниӈэӄинэт.
Ымы этэгъентилыльэткыльинэт, киткит рытавык эвыт нунтымэвӄинэт, алымы унмык лёнтачайвэвыльыт.
Игыркин ы’ттъыӄэӄэгти яамэч рэнъэлӈыт ӄэтыногты.
кэгрилчыку нэнаномаатӄэнат лёльот.
Алымы нымкычекымиӈэтгъи, а’мын лыгэнитык нымкыче йыръэтык пыгтыэ’тлёльоӄагтэ ыммэмин.
А’мын кэлы нылевлевӄин.
Ӈэвъэн авъеткынка нэлкытваӄэн, ымы янра ныӄалялвынвэтгавӄэн, гамгач ыргичгуныейвэчвылгыӄинэт.
Ӈэвъэн кэӈилыку гэвытгиӈэтлин.
Ынӈин ӄынвэтйылӄывъентоа’т.
Эвын гакыткытръолен.
Галгат гэпкитлинэт.
Рэмкын нытэплыӄытэӈӄинэт амратапӄантаӈа.
Ымы Тыӈэсӄын тумык рээн тапӄантаэ’.
Колё гатле нылеӄин, колё ныпонӈэӄэн!
Тэпӄэкин аӈӄаӈӄач, эвтытвэян о’раӈӄагты, рыпэт нууйъэтӄин галгъатчальа.
Ӈинӄэгтиныпэнрыткоӄэнат аратыльэты аӈӄаткынык.
Энэвнаткочета нитӄинэт.
Галгат, пэрэёт ыргынан, нылгыӄинэт, ытръэч этынвэты нынпэлӄынтэвӄинэт эплыӄытэт.
Имтильыт, итченмич, нырагтыӄэнат.
Ымы Тыӈэсӄын гагалголен, нырагтытыляӄэн.
Нинэйӈэӄинэт ӈинӄэгти-ытлывъёӄагтэярак пкэртагнэты.
Ӈэвъэн, эвын гатопавлен, вэнлыги ныягнаӄэн.
Нэнанъотавӄэны’ттъывъятыльын, нинивӄин:
Энмэч инэӈӄытрыткугын, виин ӄынатвыгынат галгат.
Тыӈэсӄын чоттагнэты рэсӄиквъи , эвын ынпыӈэв ынкы нывакъотваӄэн.
Рэльын ивнин:
Ети?
Ии, — очнэн ӄлявыля.
Кыкэ, рэӄулым гагалгойгыт, мытраваннакваты тумык.
умгыт ы’ттъывъянма, раӈанма, ынпыӈэв виин ныгалгаргоӄэн.
оттагнэпы гывилинэт: гапатлен ӄопалгын, мачпэтатыльын.
Ныйыӄыӄин галгаргольы:’О’мрыӈана рыӄамэтвавмаы’вэӄуч, энмэч плыткуи’.
Навэтынва румкэвнин ӄэмэӈы.
Рымнин галгапат — мэйӈыкукэӈы.
Галгат тэръэгнинэт: рыйыгытурэвэ рунмыт, и’тын ынкъампилгын рыянръавнэнат, йыкыргэпы тъаетчата о’ракаӈэӄэты.
эӈиӄ рыранэн, йытонэн кэӄъийыръиир, этчыткунин пилгын,йыннин лилил понтайпы, гаегъема рэлкынин кукэк.
Кылвынинэтегыӄэгти, гыткат рыйычгытурэвнинэт, рэлкынинэт ыпэ.
Янра рэлкынин мачо, ӄитыргыльын.
Пэнъёлгын ывинтынин у’мыльэ уттэ, отгыталпыкэгты.
нпыӈэв гавакъолен ръавкываннаткынык пэнъёлгык ӄача.
ывинтэтӄин.
рэймысӄэвнинэт рыкыквавынвы.
Ӈаргынэн гэвлытъылёвлен, киткит вулӄытвитэ гэнъэтлин.
ынмаӈӄы гэмлынтолен.
Нылгъэӄэгнитӄин.
Ӄэтэгты магляльыт нэвэнэгтыӄэнат Каӄэсӄогты чама ныгалгаӈыттысӄэвӄэнат.
Колё ныривлыӄин гатле!
Инэӈэльыт галгата ныпкирӄинэт чама ровтыльык нунъэлюӄинэт.
Тыӈсӄын ӄырым нолвытван: нэмыӄэй тумык рээн ны-Каӈэсӄонтаӄэн.
Ныпкирӄин инэӈэльын култэтэ, ӄэчейыръэ.
аӄам тэӈэминэльульын гэмгэгынникэ.
Ӈэвъэн, лыгыек, рымигчирэвык рыпкэратъёттэ гынникыт, нываӈэлтатӄэн.
Ӈээӄынпыӈэв, лывавтагнык, нывинрэтӄин.
Эӄэгн и к нэнаймэӄэнаторвытараӈык мэмылен ымыльэты гытолгыт.
Кыкватыльытнэнаёӄэнат пыгпыгчыко-мытӄычыку аӄаракэгты, кырвэнтокыпатъёлӄылтэ.
Пыгпыгыт-ым рэнолгыгэӈкы, тэврик готэты,нилгиӄэтӄинэт.
Лыгыеплыткок, ыттык нэнанмытӄэнат унъэлкултэт.
Ваӈэлтанма, ы’вэӄучитэ ӈаргын нэнатвэтӄэнаткултэлӄылти.
Ы’вэӄучитэ нинэвинрэтйивыӄин ӈэвъэн, топавыльын.
Чинит нъыттъывъятӄэн, нырэӈэтӄин.
Ы’ттъэ лылячыкогтыныгитэӄин ӈавэтынвык алваӈ рэӈэтыльын.
Ӈаргын орвытараӈык нывакъотваӄэнат ымы ы’ттъыӄэӄэгти,энмэч ӄэйъыттъыӄэю нъэлльэт.
Ӈавэтынва рамынноӈэтынинэгитэӄинэт элвэвиритыльыт.
Гаёо’ръолен.
Виин гилгил о’мрытвама, Тыӈэсӄынэ ивнинэттэвыльыт:
Рай Кэӈисӄукин аӈӄы рэнтэты, таӈъытвъаматы рэнъэлы, мынъытынвирив.
Рырыткунин умӄэнэлгын.
Галгэтаӈпъален: эмытӄыкэ, апояткынка.
Рычымкэннин, майык румкэвнин.
Плыткук, пынляннэн ы’тйыръын:
А’мын эргатык мынъытынвирив.
Э’ӄэгник виин ныпъан.
ама ӈилгыт, люрэӄ, э’ми, отгатъянвыт мынынрымэнао’мрычьа.
Ии, — носӄэн.
Тортыӈама ӄумэкэтгытык, ынкъам авнъатчака.
Рагтык, ӈэвъэн ивнин:
Эргатык мытъытынвиривыркын.
Ээй.
Ии.
Йытонэн рорат, талянэн эчьын.
Рыӈвэвнинкокаӄайыткынык, ӄытвимич тъынин роратчыко.
Йымэнэн тэврик рыӄытватын вы.
Нывылгъав чывиткунинэт кыкватӄоратъолтэ гытолгыкэн, ы’твуӄӄэмчыку ёнэнат нывылтъэв,оӄӄамӄайыткынык - чипъэт.
Чывиткунин ӄорэн ӄэтыргыян,эчьыльын.
Ӄэтэты рытрилнин яӈак, ӄитынутэсӄык, йъэнкы.
Тэкичгыт, кэлвайынвы ромкавъёт, вальыт ӈаргын, гаематленатльэлеӈкы.
Вылгыянвыт аӄагнэгты гакыкватленат.
Амкычьымэты нинэнмигчирэвӄинэт ымыльо рытэнмавъёт.
Чама ывии’, ӄорапатгъэ, чоттагнэпы.
Чывиткунинэтӄытвильытэръэт, роратык рытоолӄылтэ.
Эргатык инъэ еп, эвын лыгэн киткит нытиркииниӄин, кыеквъэт.
Тыӈэсӄын ытри О’мрыӈа ӈытоа’т.
Нэвъэнэ эӄылпэ рынэнин яӈайпы ы’твуӄӄэм, йылнин ываӄочегты.
Уӄэмӈынрыльынӈытоэ’.
а’ачеӄагтэ ынкъам ӈинӄэгти, лыгэн энмэч гыттэпэвыльыт.
Рораткэн эчьыт, таӈковлёкы вальыт,нилгыӄинэт, нывылгъав гэчвиткулинэт, - эръэк рытукмалналлягчачаӄэнат.
Чама рыкырвивэ, тумгин рычекоё, малялваӈнычачаӄэн.
Ӄэмэтыплыткукытвъэт, эймэвыльэ нэпиричитын уӄӄэмйыръиир.
Чама этйыръын ынкы ӈаргын ӄитуи’ рычепъалгав.
Ӈинӄэгти гэпэтчейыръэтлинэт, рагтыа’т ӄэвильыт.
Ярак вальыт э’птэ чотыпа о’рагты ӄэвииръытъулюгъэт.
лыгъытвиӈын, ӄэтыӈокэн торналгатъё.
Ивтыл, ы’лыткынык нэнвытрынтэтын.
Ымы ӈирэӄэвин, пэтыналгыльэн нъомрытааӈынат ӈилгыт.
Тэвэнаӈат, ӈилгыт - лыгэн-ӄун ымыльо яагты вальыт — нынъетъаӈавӄэнат.
нэнвытрынтэтын.
Ымы ӈирэӄэвин, пэтыналгыльэн нъомрытааӈынат ӈилгыт.
Тэвэнаӈат, ӈилгыт - лыгэн-ӄун ымыльо яагты вальыт — нынъетъаӈавӄэнат.
нырынныткоӄэнат, мэгчеранма нывэтгавӄэнат.
Гатгаткольа, татэвэнаӈӈыльа, экээкэ плыткоёт, нырынӈыӄэнат.
Мылельыт ванэван ынъяанат — тэвык аёпынвэты.
Аёпгыргыт-ым тъэюмимлык нъэӄээмэвӄинэт.
Тъэюмимыл нэрмэӄин инэнъэӄээмэвык пэквыргык: рылгыт ныннутӄинэт.
Ынкъамымыльо рычекоё - экээкыльин, тэлвэ гаӈэлгыма.
Рэмкын тэнмавкы ныгагчавӄэн.
Рай гамӈылятленат: Нууӄэн гэнтэтлин, нууӄэльыт нылгэрыркоӄэнат.
Кэӄисӄун токвайпы гэнтэтлин.
Ӄaӄa,- ночыткоӄэнат.
Етъаӈ нэтчынэт ымыльо ы’твыкин яанаӈат.
Етъаӈ нэтчынэт вивтэтыльыт орвыт.
Аӈӄайпы ныйъоӄэн: ӄэтэгэты ы’твъэмэркыт.
Этынва, ы’тэрмэчьэ рытэнмавнэнат ӈирэӄы’ттъорвыт, ымы ынин гаканйы.
Ытлывъёӄай pъыттъыpкылeэ’.
О’мрыӈа нычимгъуӄин.
Тыттэӈэт, нэрэпэгтуӈынепэчгин ныппылюӄин.
Унтымэвыльын Тыӈэсӄынэ ивнин:
тырантавӈын.
Чама нымкыӄин ы’ттъынъяалявыльыт ралымӈэнаӈыт.
О’мрыӈа эмӄэлелвынэ нивӄин.
Гымнин тумгытум нычичыӄин, эмэлкэ чимгъульигым энаалёмыркын.
Кэӈисӄук пкирык, опопы лыгэн ы’твэ мытрэлӄыты Нууӄагты, чама Ченлюн рэнэймэвӈынин - таӈымпа рэнъэлы.
Ынан рыркок, ы’ттъэ инэривлетэ.
Ымаляӈэт эрэкэ нынъэлӄин тиркытир, энаракэн кымиӈыт нынкынъюльэтӄинэт: ӈээккэӄэе ныгитэӄинэт ваӈэльыт ӈэвысӄэтти эргынкэк, ӈинӄэгти нъытвыльэтӄинэт майӈыянвык рээн, чама нынъэӄэвӄинэт янръаттъыт рэпалгэпы, тывэтъёт пэютэтэ, чама нувичвэтӄинэтныкымиӈычитӄинэт, инъыръук -ым — нэнъычайыпатӄэнат пэнъёлгэпы.
О’мрыӈа гатопавлен; нытэнмавӄэн энэтровынвы.
Ӈаргыногты гагтолен ёроӈы — нэнаныпъавӄэн.
Чама нывъагтыёӄэн: итӄыевыльыт въэгти янра нинэнтыӄинэт эмрэнылвэнӈэ.
гагтолен ёроӈы — нэнаныпъавӄэн.
Чама нывъагтыёӄэн: итӄыевыльыт въэгти янра нинэнтыӄинэт эмрэнылвэнӈэ.
Пынляннэнат ӈэвысӄэтти вэнратынвы.
Етгъэт инъэ.
Янотрытитгытэтэнэгтын чьовыргын аграрокэн,чама льалянръогтыамранрымэӈатурыльэ нэлгэ.
Эрти рырыткутэ нэнпирӄынэт, наӄамколё аграройӈын: нитчыӄин эммэйӈэ.
Нынчымӄэтӄин йытъё,ӈалгыл яӈак нотайкочаткынык нэтрилынэт рычымкатъёттэ.
тъым ёрокэн нангырголявын, эрти наныйпыӈатынат, нэквутынэт ивтыл, а’рыквык уттык нанъомравынат этъывэрэткэгты.
нӄоры отъымэты нэквутын энэтрон гамгач чьомыткынгыпы.
ульивэтын кынмэн э’впэрагты, ээкэк атрокэгты.
Энэтрокэн нэлгын — рыгрыг — ралкочыкогты вальын.
Чьовыргын ы’лёръокныквутӄин эгынтонвы.
Ы’ттъыёляӈӄач ынкъам яалеӄӄач, гыргол, чьовыргыӈӄач ынкъам кынмаӈӄач - уттыт рыкылвэтэ рытыльыт: чьовыргын ынкъам кынмэн - э’вкы.
Уттыт гутыльытавынотъымэты гыргол, ынкъам инъэ кыевык чьовыргыннынгырголявӄэн, ныквутӄин ёрок оттэты.
Айколят ӈаргын кытыйгык, райвалявкы, нытэвляӄэнат амымляткэгты, ынкъам чоттагнык, эгыянвык, ныномкавытваӄэнат чама яӈак, ёроткынык.
рэпалгыт, пэтатыльыт.
Эвын элелӄын гаркыватлен, гапъален тапӄаткын, ытръэчэквынэӈаянвыт панэна ы’лльэт.
Ы’твыткульыт панэнанымпэӄинэт энмыгэӈык.
Нылгэрыркоӄэнат.
Ы’ттъэ инэривлетэ нитӄинэт |ӄэчейыръэ.
А’ачеӄӄагт э ӈалгылегтынинэривлетӄинэт.
Наӄам кыткыткэн мэлмэл!
Пэтыгэлыткынкэнтинтинти гэлгылинэт -ӈэвысӄэтти наймыӄэнат.
Аймииръанма, тыгагтыткочьыт тэныткынык ныпиӈкучитӄинэт.
Эчерикыльин мимыл, рыпэт ныӄэлпэраӄэнат тинъылтылгыт.
Ӈаргыннынтыӄинэт мэмлыёчгыт танйыӄылгы.
Рыпкэратъёйпы такэчгэпы нытэйкыӄинэт кымгыттэ, ныёӄэнат ывэрак, льэлеӈкин вагыргын лыги лыӈэ.
Ӈэвысӄэттинытакыкватъолӈыӄэнат.
Агтыкыкваткыльэнат ныёӄэнат пыгпыгчыко, мытӄычыку.
ныёӄэнат ывэрак, льэлеӈкин вагыргын лыги лыӈэ.
Ӈэвысӄэттинытакыкватъолӈыӄэнат.
Агтыкыкваткыльэнат ныёӄэнат пыгпыгчыко, мытӄычыку.
нинэйпэӄинэт ититыльыт илюпынъэт.
Ынкы ӈирэргэри ныӄамэтваӄэнат.
Эвын гэвулӄытвилин, эчги гэйылӄэтлинэт, ныкитэ пкиргъэт пынлыльыт.
гарырколенат.
Ӈэвысӄэтти ӈытоа’т, ы’ттъилгэтысӄиквъэт.
Ымыльо ы’твыльыт гэмпэлинэт.
Колё магляльын накватчаӄэн - такэчгынтальыт.
Ы’вэӄучин ытлывъёта ымы гагтылен Тыӈэсӄынин ы’ттьорвор.
Эӄылпэ нэноматынат мытӄыквыт.
А‘ачеӄай, эмэйыӈкыльин, колё ныгынкойӈатӄэн.
Ы’твэрмэчьын чит чинит нырагтыӄэн чейвэ, люур, тыляма,лылепгъи ы’ттъынтавыльэты, эвын ынин янотъыттъыт о’рыныкагты ныръилемъетӄинэт.
Чит ӈэвъэн ӄонпы ы’ттъынльэтэтыльын.
Топавыльынганъотавыӈолен магляльатык.
Ы’вэӄучитэ нинивӄин:
Ынан гымнанчинит, э’тки ныкырвиӄинэт, каайпынарантакаӈатгыт, наранатчатгыт, ӄымэл-ым рараквачаа’.
Ӈэвысӄэтэ ейвэчу нинэлгыӄин авъёльыка вальын.
А’мынвачаӄ ӄэйӈун амтымӈэ гым тыятлытваркын.
А’, у’риӄа, иа’мынӈин тычимгъуркын.
нычимгъуӄин О’мрыӈа, гэтама эквэтыльын а’ачеӄӄай.
Аплёратвака пкиргъэт, эвын гинэӈэлинэт тэкичгэ.
Ӄэтэвы’ттъыт нэрмэӄинэт: аӈъалемъарчыгаглыӈын, вэнлыги нэныпкирэтын ывэрачӄачагты орвор, инэӈэльын.
Ынӈин нэйпэнэт тэкичгыт гарэпалгыма.
Кымгыннэнат, ёнэнат ывэрак, наӄамнылгъэӄэгниръутылеӄин.
Ныгагчавӄэнат тэкичгыривлетык.
эӈыплыткуэ’т инэривлетык.
А’ачеӄӄая гуннинэт ы’ттъыт.
тэкичгыт гарэпалгыма.
Кымгыннэнат, ёнэнат ывэрак, наӄамнылгъэӄэгниръутылеӄин.
Ныгагчавӄэнат тэкичгыривлетык.
эӈыплыткуэ’т инэривлетык.
А’ачеӄӄая гуннинэт ы’ттъыт.
Ынӈин элеръуи’.
Аӈӄы эгилкэ гэнъэтлин.
Ёо’ръок, яракгатваӈӈоленат.
Тымӈэтвама, колё мигчир!
Ӈилгылӄылтигимӈытэтлинэт: ёа’нма, нырвыӄэнат.
Чама ӈэвысӄэтти нэнанпытвынтатӄэнат.
ыпаттъылӄылтэ.
Рыльататъёттэ нэнапатӄэнат, нэнаёӄэнатӄытвильыт пыгпыгчыко.
Чама ынпыӈэв нынутэгчиӄин чымчагты, ӄынвэр гэйыръэтлин пыгпыг, ыпаттъыёчгын.
Эйвэтйыръэгэнэмгынунэвлин пыгпыг, чепъаёчгын.
Ымы эйвэтыткутэ йыръэннин пыгпыг, ёӈавъёчгын.
С.
Ы’вэӄучитэнинэтэнгыеӈӄин.
Ивнин:
Тыӈэӈы.
О’мрыӈа, ӄол итгъи, ымайвэрэт акавкэгты ваэ’.
Ы’вэӄучитэнинэтэнгыеӈӄин.
Ивнин:
Мыгтыа’н эпэӄэй ?
Евъев, люрэӄ, а’тавынан, ынан рагаляа’.
Наӄам, э’чгынрэ, гарагтылен ынпыӈэв.
Эвын тиркытир киткит гараӈӈолен аӈӄак.
Гулвэвлинэт.
Ныкитэ аромка нъэлгъи О’мрыӈа.
Тыӈэсӄын, эмиръычвынтыльын, эмкэмэтльэн, энмырантаэ’: йыннэн кэймитыльын.
Ынпыӈэв эӄылпэ ӈытоэ’: гакапчачавлен рыгъевык.
Йымнэнэвычаӈкэрӄай, йымнэнат памъят, пэтыплякыт, пынитгъи.
ывайӈаннэн ээӄӄэй .
Нытоэ’.
Тытыл айпыма, ивнин Тыӈэсӄын:
Виин ӄылеркын, э’ми рай.
Ынан яачы тырэпкиры.
ыӈэсӄынэ пэлянэн.
Ӈэвъэнэ пынлёнэн рэсӄивыльын чоттагнык:
Э’ми?
Нылеӄин яачы.
Эчги ынӈин ивыплыткуи’, люур ярак яалеӈӄач ръэнут пэгляэ’ рэпалгык.
Вакъотвальын чотыквык Тыӈэсӄын чеӈыттэтгъи.
Ӈэвъэн ивнин:
Ръэнут?
Кытэӄэй вак, люуртытлык кавраэ’ ынпыӈэв.
Рэи’ чоттагнэты, Тыӈэсӄын ивнин:
Эрмэгтъэт, имыръэнутэт ивиникин яагты вальыт, виин ӄынльэтэтгынэт орвытараӈэты, оммаеты.
Ымы ы’твуӄӄэм виинӄыннэгын.
Ынкъам гыыт виин миӈкри ӄылӄытги.
Рынэнинэт ымыльо, аӈӄайпы яагты вальыт.
Виин пэлянэнат.
Льунин рыногыргэпыӈылынтольын йъэлгытомгэн яраӈы.
Ӈэнри ӄытгъи.
Рэльын нивын:
Эӄэлюӄ ети?
Ии.
Алымы мэлейычгитыльын - таӈъытвыльаты леӈытэӄ?
Вынэ ванэван.
Ээй, — нэчичевын, пынлёк нанпаавын.
Чотыквыткынык вакъоэ’.
Тэгмэчынкы гэчиитэвлинэтчаёквылӄылтэ.
Йъэлгытомгэн ройыръын нымэйыӈӄин: мыӄычьыт нэнэнэт нытваӄэнат ынпыльык.
Гамгач чаёквынтоа’т.
Тыӈэсӄын ӄамэтваӈӈоэ’ӈиныльык рээн.
Ӄамэтвак ванэван нычачальатын: тэкичгыт гагтынэтэтленат, мэлмылгымилнычачаӄэнат.
Киткит ӄамэтваэ’, паагъэ.
Яральэты чаманыпэгчиӈэтӄин.
Лыгэн кытэ вакъотваэ’, иквъи:
кыкватгъат.
Эчги орвытараӈэты эймэквъи, люур ынпыӈэв тытлепы э’лепэтгъи о’раӈаргыногты.
Э’йӈэвнин Тыӈэсӄын:
Мэй!
Рай Тыӈэӈӈы етгъи!
Тыӈэсӄын гатвэтчален, ӄынур гитчетлин.
Янрачечава итгъи.
Тыӈэӈӈы —ӈээккэӄэй.
вытку чимгъуплыткук, ивыплыткук:
Ӈээккэӄэй, ӄaӄa,ӈээккэӄэй у’рэтгъи.
Чит рэркын, ынпыӈэвэ ивнин:
Виин евъев!
Нэмэ гынмылкинэт йъонэнат.
Рэи’ чоттагнэты.
Ети?
Ии.
Вынэ пынлыльэгым: ӈээккэӄэй гъурэтлин.
Кыкэ, вынэ!
Ӈинӄэгти, о’равытвальыт, нивынэт:
Райплегйъээннильылӄыл етгъи.
Вачаӄ-ым ӄытэнанвэнаӈӈыгыткытэнэлгыӈкин.
Э’ми, эпэй, виврилӄыл?
Рай, ваӈэӈав етгъи.
Ӈээккэӄэгти нылӄытӄинэт торъоратыльэты.
Ӈинӄэе нэнльэтэтынэт выквэпойгыӄагтэ.
Амкоргава, ӈэвысӄэтэ, кымиӈэтыльэ, йытойгот рыннин ӈыркир.
Инэрэтыльыт нылпынрыӄэнат панрата, чама имтэнуйгэ, элгыпаа’ягылӄыля.
Кымиӈыльын арычгытваэ’ӈыранъылё.
Ынпыӈэвэнинэчикуӄин.
Ы’вэӄуч чинит нырамэглетӄэн.
Нытуттыӈӄин, наймыӄэн, нинэрэӈэтӄинэт ы’ттъыт.
Льэлеӈкин ы’ттъыӄэӄэгтигэмэйӈэтлинэт, рэӈэтык ныкоргыръоӄэнат.
Ӈээккэӄэй гэнчымӄэтлин ӄэюунэлгык, гаёлен памъяйылгычыко.
Лёвыплыткок, нылымкэтӄин ытльак ӄача.
Ынпыӈэвэ янра нинывиӄин кокаӄайыткыныкаръапавъёлӄыля: тэкичгэ, ыпаттъатыльа.
Апагчеӈкэгты,нэнанлымӈэнавӄэны’ттъыӄэй чама ынкы эмрэнэвыенӈэ.
Ӄлявыл, ытлыгын ӈээккэӄэйин, тымӈэтвак, ӈээккэӄэйыкрыягнавкы нынъэлӄин.
Ынпыӈэвэ нинивӄин:
Чама кыткоргавык йъарат нытайыӈӄэн.
Вэнлыги ыяайпы нэнатагчечаӈӄэн.
Ӈэвъэн,ывик кыттывэк, нэмэ гамэгчератыльатыӈолен.
Ы’вэӄуч, мэлмэлетык, нъытвыльэтӄин.
Агнон гагновлен.
элетык, ы’твыльэтыльыт нырыркоӄэнат.
ӈаргыногты нинэннэӄин ёроӈы - льалянрон.
Ыттэ нинэтэнъэӄинпэкулӄэе нинэтлыӄин, агтэтӄыявкэгты нэлгын ёрокэн.
Пэкулӄэе этлык, энйитъэвкинэлгын нилгъэв ныкыкватӄэн.
энакаргоӄэнат чематьянвыт.
Ӈээккэӄэй, кэтльаӄай, ӄавъелёолгычыко нылымкэтӄин чоттагнык.
Вытку лютэк, илыӈэӈэ, ныгъевӄин.
Ытльатанэнагтоӄэнат витъыт, вальыт о’выргык, ынкъам нэнаёӄэнат элвэльинэт, йыркычьыт.
Лёвыплыткок, нэмэ нэнаёӄэнӄавъелёолгычыко.
Ынӈин амӄынъычо.
Ытлыгэ, ярак олвытвак, нинэймитӄин киткит иӈкылтыльын,авынэвэты ӈэвъэнэ:
Аны рэнынрырэвӈын.
Ытлыгэ рынрык, ныпааӄэн иӈкылтык.
Ӄынур увичвинэӈ,ройыръык нэнэнэӄэй.
Ръотавыткольын нинивӄин:
Мачынан, ӄэйӈун а’тавынан, вэлет виин гичивӄэву мынылгыркын.
Ынан гымнан, тымӈэтвама, тырэнъюркын.
Ии, гыт-ым ы’твыльанма микынэ?
Ынпыӈэв иквъи:
Гым ръэӄинэйгым?
Вэлет мыкынъюркын.
Виин яраӈы мачынан, пытӄы ынкы ныкаргавын энчикукэ рытык.
Ынан льалянръогты мытрэнчикуӈын: а’ӄъытвыльаты вак тырачыгӈын этйыръын.
Ынпыӄэв, ынӈин ивык, гакоргавлен:
Ӈэвысӄэтэ ивнин:
Ынан мывинрэтгыт.
Ии.
Чама ы’лгымэйӈыльын, ынан гымнан.
Эчвэра, агромавыльэгым ӈавытлывъёрык нарайъогым.
Итык йыӄӄэй унмык ырык тытинэнвичыӈыркын.
Эвын ӈаргынкэн мимлылӄыт ныӄитыӄинэт, таӈайъыткынка гэнъэтлин.
Йъыйыӄ нылелепэраӄэн.
Ныӄитыръутылеӄин.
Выткунэргыръочычаӄэн.
Ивнинэт:
Ӄынвэт ригэвы, ӄинэвинрэтгытык ронпыльэгым.
Ынпыӈэвэнинэтрыткуӄинэтёроӈэлгыт.
Етъаӈ гэтчылинэт ымыльо.
Эръэмпэи’.
Ивнинэт етыльыт:
Ӄамэтваа’т.
Гапатленат кыкватъолтэ, йытоот мытӄэпы.
Плыткук, нэнвиривын утъым, наныйпыӈатынат эрти ёрок - ёроӈы нэнпын.
Нэннинэт гытолгыт - нанымӈытавынат.
Таӈъэвкынульивэтын рэлкун.
Кэнъутэ инээрнин нотайкоч араглыкэгтытэнтик, рэлку ляйвыма.
Ымы Тыӈэсӄын нывинрэтӄин ронпатык.
мэливыльын.
Ӄаӄа, ымы льалянрон нынаргыныткэӄэн эмэчерикитэ.
Ынпыӈэв чоттагнык ныӄоратьолпатӄэн мачпэтатыльа.
Этэнма ӄоратъолтэ, нэнаталяӄэн ыпалгылӄыл эмрэныӈвэвӈэ.
Йъоттыт нынлынтоӄэнат: илетыльэтык гитӄыевлинэт.
Ынкъам натан ӈээккэӄэй ралкогты, лылячымъятынвэты ӈылгыля.
Эвын гэвулӄытвилин - плыткуэ’т.
Нэнынлевынэт ээкэт рэлку.
Ынкы ӄамэтваа’т ымыльо чеэкэй.
Рэлкун чама ныӈаргыныткэӄэн, чама нымачьегыткэӄэн, таӈапояткынка.
Ӄамэтваплыткок, ӈэвысӄэтти рагтыа’т.
Ынпыӈэв ынкы киквъи.
Ӈавэтынва аграк айколяннэн торайколята.
Ымы ытри торайколятгъат, вытгыр рырыраннэнат пэтайколят.
Йылӄэтгъэт.
ы’ллёкэгты.
Ымы ёроӄайторчьовыргыльын, ӈэранчьовыргыльын:
О’мрыӈана галпынрылен нэлгэ.
Ёроӄай гэйъээннилин.
Нэмыӄэйаграрон, льалянрон, нэнылӄутэтын.
Рэлкун турнэлгэ чьовыргатык аяйвалпэрака гэнъэтлин.
О’мрыӈа ныкымиглитӄин, чама нытэнэлгыӈӄин, ӄэтэв гэкэвлин гаглымэгчератык: эвыт рычекооттэ нинэплыткуӄинэт.
кэркыльыӄай эвын гэгынкэвлин.
Ытлыгэ нинэнувичвэвӄиӈрылгыт гыргол нэнанкамагравӄэнат, ынӄоры нэнанатчыӈатӄэнат.
ыпааӄэн э’птыткук, гырголягты нэнаерӄэн.
Энаерыльын тэнӈу нинэлгыӄин.
Ӈэвъэнэ, а’птыма, нинэгитэӄин тумгытум, увичвэтыльын.
Ӈээккэӄэй, льук рылгыт, рыкалыровъёттэ, нэмэкылява нитӄин э’птыткук.
Ытлыгэ нинивӄин:
А’мын, выёльылӄыл гымнин, нэмэ амкыляа лейвыркын.
Ынӈъэм нъэптыткуӄин, епэчгин вытрытвальыӄай.
Ӈэвъэнэ,а’птыма, нинэгитэӄин вэтгавыльын ӈааккагты.
Нычимгъуӄин:А’мын, атэӄай эӄылӄылкыльин: аӈъалнананалгыӄай, епэчгин лёвыльыӄай, выёльо нылгынин.
Ванэван рэӄын нивнин, мачынан, плевыт нынвэтгааркынэн.
Ӄол-ым гагаймавлен:
Аа’?
Ванэван.
Мури Тыӈэӈӈы нывэтгавморэ.
Ӈэвъэнэ ивнин:
Вынэ рэӄыркын, плевыт вэлет намвакъотваӈ|ӈоа’н.
Ынӈин ӈээккэӄэй тыляалватэӈатыӈоэ’.
Ытлыгэ нинэнувичвэвӄин чама ӄонпы ӈыраткынык.
Ытльата, чайвыткоӈӈок, нинэтэйкыӄинэт амтаӈэты вальыт эвиръыт.
Ӈээккэӄэй мэйӈэтгъи нылгэныӈаквэтгавӄэн, наӄам ӄынурытля, нылгэныгынкойӈыӄэн, нылгинымигчирӄин.
Ытлыгэӈэвысӄэтӄэй нэнанлымӈэнавӄэн копрантыватчыӄэвык льэлеӈкы.
Ымы ынкъам, ӈааккаӄаймачы, ӄлявылявэръыльын.
Э’мэттылек, ытлыгын нинэвинрэтӄин.
Ёа’нма, ӄонпы увичвинэӈу нинэлгыӄин опчетыквылгын ытлыгин, рэлку вальын, авынръотавэты ытльата.
Епэчгин ныппыльэв, ытлыгэ, винрэттумгу лыӈык, гэныгъюлевлин.
ытанойгэнанватӄэн, левтык а’лявэты эплыӄытэт.
опчетыквылгын ытлыгин, рэлку вальын, авынръотавэты ытльата.
Епэчгин ныппыльэв, ытлыгэ, винрэттумгу лыӈык, гэныгъюлевлин.
ытанойгэнанватӄэн, левтык а’лявэты эплыӄытэт.
Рай-рай, гачгамкын, — ытлыгэ нинивӄин.
Амкыляванынтоӄэн - ныгалгоӄэн эплыӄытэтэ.
Ымывыёткокнылгининэпыткыӄин.
Ытля нычимгъуӄин.
Иа’м нэмэ алвавкыльэн имырэӄык,ӄэйӈун въильылӄыл?
Алвавкыльэн ымы тэнэлгыӈкы, инъюмэйӈэтыльын,э’йӈэльэткэ рытъё, гэвэты вальын.
Ытльата ныйыркъэв нинэнинъэйвыӄин ваӈэк —нылгинынйирӄин.
Чама амӈаквэта,ытлыгык амралымӈэнаӈа, ныгаглываӈэӄэн, ныгаглымэгчератӄэнярак.
Ы’ттъынвинэвык, ӄол нынтыӄин ныпэгтуӄин: ы’ттъыт яракныпкирӄинэт, ытлён-ым - яачы, пэнин, эмчекыльин.
Кыткытык, ы’твыльыт ӈыпэк туквэк, нъыттъынльэтэтӄин, кээткукатчатык нитӄыевыльэтӄин - мэйӈэтгъи, ӄынур чама ӈинӄэй.
Ӄынвэт ы’твыткук йыӈаӈӈонэн.
Тумык рээн нытэвыльатӄэн: опченмынгыт алвавкыльэнат тэвыльатык.
Элек аӈӄачормыеквэнэнанрачвыӈатӄэн, ӄынвэт чейвытылек эпэӈъивэткэ гэнъэтлин.
Гатльата нутэгчик, тэнутэсӄыӈкы, инэтэк нылгиныкэтгуӄин.
атльата нытэйкыӄин льэлеӈкин роолӄылтыӈачьылгын, пыгпыгыт ныйыръэтӄинэт.
Ынръам ӄитычгэтык нутэсӄын, ричитык, вэлепы ойпа,нынкылвэтӄинэт эӄуттэврэӄэгти ынкъам винрит, рэляӄаӈӄач ръылитэ, —нынутэгчиӄинэт.
Ӄол нитӄин нылгэръынтоӄэн.
утэгчильэ винрэтэ нынвэнтэтӄинэт ывэрат пипиӄылгин, эвын тэӈэтэӄикыльэ пэлӄумрэтэ йыръыльыт.
Ныгтоӄэнат, ныёӄэнаттэючгычыку, киткит лыгэн нынпэлявӄэнат, ытръэч калтыкво.
Эчьытъулӄэгти ныёӄэнат — энмэн ынӄэната ныркурӄинэт.
Нутэгчильыт нылгагновӄэнат томыгъяӈайыръа.
Ӄымэл-ым льэлеӈкы ныригмивӄинэт, нутэсӄэ тэйӈэтык.
Палӄомралгын, пъопоӄылгын, ээкэлгын, пипиӄылгин тайкыё ронвы льэлеӈкы, ӄитык пытӄылым нэтлегэтӄин.
Льэлеӈкы, кырвэнток, ӄорэн муллымул ныпатӄэн рыпъопоӄылгав, рачьылгав чимычвиткутэ - моллыпаӈы, ыпатьёрыкэнмылгав, нэмэлым нычачаӄэн.
Ӈээӄ ранымытваӈкы чьэчегнутэк — гэгъюлетлинэт!
рыпъопоӄылгав, рачьылгав чимычвиткутэ - моллыпаӈы, ыпатьёрыкэнмылгав, нэмэлым нычачаӄэн.
Ӈээӄ ранымытваӈкы чьэчегнутэк — гэгъюлетлинэт!
Ынӈин гивиӈитти ныгаляӄэнат.
Ытльата нинэныгйивэтӄин ӈээкык тэнэлгыӈыльынваӈэльын, лыги лыӈэ ӄырым ярак вальылӄыл: ынтыёльатыльылӄыл.
Алвавкыльэн имырэӄык!
Ӄоныры ытлыгэ ӈээкык винрэттумгу нинэлгыӄин.
Уттыкрынӈыткок, яа’рэнаӈак инэнйылгэтык, таръарӄаӈык, купрэтлетык — нинэныгйивэтӄин.
Ӄоныры епэчгин ныппыльэв вэтгавтомго лыӈык, лыгэн ыныкы гэнгыттэпээтлин.
Ынкъам ӈээккэтэмыкычьу нэнамӈылёӄэн ытлыгын: имыръэнут тайкыё, ръэкиняаёлӄыл тэминӈинэӈ.
Ярак тымӈэтвак, э’птэ ытлённырэтэминӈэнӈыӄин.
Аӈӄак нинэвинрэтӄин ытлыгын таванвыӈыльын, купрэнвэтыльын.
Ынкъам ытлыгын, ваӈэлтанма, ӄымэлынан чинитныкопраёпатӄэн.
Ытльата элкыльын нинивӄин:
Нымэльэв вэты гэтэнгыеӈэ!
Э’тки ёо’ ныйӄыӄин йыӄынлик.
Оратвака!
Ии, —ӈээккэтэ нэносӄэн.
Ныпкирӄин, эвын гакопрамэмылёлен: лылет кэӈъиритэ гэнулинэт.
Ӄол нитӄин, ӈирэют, ӈыроёт нинъэмэтӄинэт.
ыпкирӄин, гатгытлёлен.
Ытльаӄай ныкоргыръоӄэн пкирык ӈээкык, копраёпатыльын.
Эвыт ӄол, ӄынур ытлыгын, пкирык,ӄамэтвама, нымӈылтэлӄэн:
Ӄaӄa, ӄымэк ӄол мэмыл ӈытгъи: амъыпъэпы гатвален.
Миӈкри, этъым, ӄэтэв капчача тыпирисӄычетын ыпъэпы.
Нутгъэв тыгтоа’н.
Этъым игыркин гывальын: ымы кэӈъиритэ энукыльин, наӄам лыгэтаӈыргыльын ӄаймэмыл.
Гатльата, ӄамэтвама, нывэтгавӄэнат: ытлыгын, магляльатыльын, епэчгин эпкиркэ.
Инъэ нинэныгъевӄин ытлыгэ:
Ӈэвысӄэтӄэй нылӄутӄин айылӄъаратка.
Эӄылпэ нэнайпыӄэнат плекыт, нынтоӄэн ӈаргыногты.
Ныппыльэв, гэтлыгэ ӈыток инъэ, гэныгъюлевлин ӈаргынэнрытэнмычьавык, мэӈӄо тылильылӄыл.
Нинэгитэӄинэт эӈэтти,нэнантэнмыӄэн кытыйгын, мэӈӄо ныйъоӄэн.
Ытлыгэнэнамӈылёӄэн рэльын:
Мэӈӄо гэлилин?
Аӈӄайпы киткит ныгтыйгатӄэн, мэчйъыльын.
Арычгытвальын ныгагчыръоӄэн.
ӄээкык нинивӄин:
Чанлёквайпы тырэлкыэ’, эвыт тыроратваа’, ӄэнаягнагэ.
Ии, — нэносӄэнӈээккэтэ.
Ӈэвъэнэ нинивӄин:
Люрэӄ вайынтыёльатыльылӄыл, ӈавматальа ӄымэл-ым ровэлятыльынривӈынин, эвын-ым ытлыгин ивинитумгын.
Увик чинит а’ткэгма ранкалыровӈынэн.
Йыӄӄэй ромэглетыркын, ытръэч гынык лымӈэнаркын, ӄынур ӄлявыл, ымы ынкъам ӄынур ӄлявылчейвыткуркын.
Ы’вэӄучитэ нинивӄин энанъотавыльын ӈэвъэн:
Ии, мачынан, ынан ӄырым нынтыёльатын, гымнин ынпэвкин выёльылӄыл.
Ӄырым ы’ттъэ ӄонпы ы’нъэмэнмык ымы ӄырым ы’нэмчемэмык.
Тыӈэӈӈы мэйӈэтгъи.
Эмэйыӈкыльин ӈэвысӄэтӄэй, ӄонпы ытлыгык рээн вальын.
Ӄол нитӄинэт, ёа’тык элек,ныӈэлгытвэтатӄэнат, нырэпалгытвэтатӄэнат.
Чама ытля нинэвинрэтӄин йъээнник льалянрон.
Наӄамёройӈын нитчыӄин рынэк ӈаргыногты, Наргын рыягнавкынываӈэӄэнат.
Ӈээкык ныйӄыӄин каргок.
Ӈэвысӄэтӄэй гиинунылгыӄин ӄлявыльянва, эмрэлгыӈэ ынтыёно.
Мэйӈэтык ӈээкык, Тыӈ|эсӄын ныӄывчимгьуӄин.
А’мын,пысӄуннэнэны, леӈытэӄ, миӈкри рантыёльаты.
Ӈэвысӄэтӄэй,эчичевкэ, нывинрэтӄин олвытвакыльэн ытльак, ӄынур гэнйылгэтлин: алвавкыльэн энотлятык, эӄылпэ нинэплыткуӄинэт тынэёт.
Эвын гэльэленръулин, гэӄитылин нутэсӄын.
Ӄол итгъи,а’ӄэвэнэ вагьэ.
Гыпылмыръолен, нылгипиӈэтӄин.
Ныралкотваӄэнат.
Епэчгин амэӈкъамӄамэтвакыльэнат.
Аръапат нититӄин.
Аграк ытля гэӈээккэтэ нываӈэӄэнат,нывэтгавӄэнат.
Ытлыгын кынмэк нытаръарӄаӈӄэн.
Люур вайчоттагнык рэльыт ы’ттъэ тавтаво нэлгынэт.
Ов!
Э, вынэ мури.
Чьовыргын натытлёпын.
Рээ’т, эвын ынпыӈэв ганпыначга.
Ытлыгын чичеквъи.
Ӄaӄa, вай энмэч, эвын-ым, ӄэлюӄмэйӈэтгъи ӈээкык.
нычимгъуӄин.
Ымы ытльаӄай янра ныӄалялвынвэтгавӄэн.
Оча вальын ывэӄучик, авъеткынка нытваӄэн.
Ӄээкык ивнин:
У’риӄа, гантыгэватлен, гынмыл ванляльытёӈавэты.
Пыгпыгчыко гэнэквэвлин, ӄынльэтэтгын ынъевӈавэты.
Тыӈэӈӈы ӈытоэ’.
Ӄaӄa, етык, вынэ гэчевкы мынмэӈкъамӄамэтвамык.
Вачаӄ-ым мытэӄэмэӈысӄивык.
- Ымы ытля ӈытоэ’.
Йъонэн ӈээкык, вальын яӈачыко.
Ивнин:
Виин ынкы ӄоратвагэ.
Увик ынӈэ анкалыровка ральэты.
Ии, — очнэн ӈээккэтэ.
О’мрыӈа тэӄэмэӈгъи: гаематленат инут, ӄэтыӈокэнӄоранмыёкэн.
Ратвынэн таӄаманъёлгын.
Ынкаткынык чепъаёчгын: нылелелпэраӄэн, рыӈыргалгав вальын.
Йытонэн ӄэмэӈы,рэймэвнин кынмагты.
Кынмэк гаакъоленат ынпыӈэв ынкъам ынпыначгын,нылгэчемгъотваӄэнат.
Авынральын-ым колё нывэтгавӄэн, ӄынуретыльыт тымӈъатав энарагчельыт, ымы ванэваннырамӈылёгнэнат, эӄэлюӄ ныръэтури, ӄырым тымӈэнӈэнӄыетгытык.
Тыӈэсӄын, ытръэч эмӄэлелвынэ, нычичыльэтӄин.
Ынпыначга нэносӄэн.
Ӄынвэт гаймаквъат вэтгавкы.
Ымы ӈэвъэнйыръыт янранывэтгавӄэнат.
Таӈгэчевкы, ӄэглынангэт, ӄамэтваа’т.
Рэмкичильыт панэна нывакъотваӄэнат, антокыльэнат.
Ӄынвэр Тыӈэсӄынэ пынлёнэнат, авынлыгаратэты ръээвык ынпыначгыт:
Иа’м, эӄэлюӄ, нылейвытури?
Ии, — иквъи ынпыначгын.
- Вынэ ванэван амтымӈэ мынъенмык.
Тыӈэсӄынэ пынлёнэнат:
Ээй, ръапыӈыл?
Ӄэйӈун гамӈытлен?
Ии.
Вынэ, вай ӈэвъэвйильымури.
Ытлывэ мэйӈэтгъи,тагнымытватомгынӈаӈ нъэлгъи.
Энмэч лыгэн чинит аӈӄайпыляйвыӈӈоэ’, наӄам алвавкыльэн, мэчынкы нымытвамэч нъэлгъи.
Ымы тургин ӈээкык мэйӈэтгъи, таӈынтыёльаты нъэлгъи.
ай мури нэнӈивымык эмчинъюргэтэ.
Итык моргынан лыги,тургин пысӄонвыёльын, ӄэлюӄ-ым гыто рэлгыӈыткы.
Тыӈэсӄын иквъи:
Ии.
Чама епэчгин эплыгыттэпэвкыльии, яйвачгыргынрынтыёльавкы: янот нымэйӈэтын, плевыт.
Чама евъев, рамэглетык нэмыгъюлетын.
Эгъёнмайӈавъё, епэчгин гэвэты вальын ымыывиткук, ваӈэк.
Чама гымнин ытръэч выёльын, тэрэӈӈыльын,гым оратвак Кэӈисӄук.
Ротэвык ытльак, ыӈэнанма.
Наӄам йыӄӄэй мынпаамык ы’тлёмэглетык.
Ынан евъев, плевыт.
Чамачинит нэмгыттэпэвын, ачвавэрэткэгты нэмнъэлын.
Ынпыӈэв авъеткынка нытваӄэн.
Ынпыначгын иквъи:
чама пысӄунӈээкык,эвын гымнан гыто тъылгын рынтыёльавкы.
Ивнин ынпыӈэвэ:
Вынэ мынрагтымык, ӄымэл-ым ръоптыволӄытвэа’.
Ӈытоа’т ӈэвъэвйильыт, уйӈэ нэнтынэт.
Ныӄывӈыттыӄин ытлыгын.
А’мын, тыттэӈэт, миӈкри наӄам мынит, эвын ӄырым ы’нынпаавын йынатык.
Ӄэглынангэт, ымы ӄоленотайпы нэтчын йынатык.
Пытӄылымнымнымгыпы йынатык нынъотавӄэн.
Нэквэтӄинэт ӈэвъэвйильыт, онтыёт: уйӈэ антыёка.
Ытльаӄая ы’вэӄуч, ӄолрыннин, ивнин:
Наӄам гыто лыӈыркын ӈээкык ӄыликэтыльын.
Вынэ эвынӄыликэтыльылӄыл — мынчимгъуркын.
Ӄырым ӄонпы лыги мынылгын: мури палӄатратаа рэтэвиминӈыэ’ пысӄунӄээкык.
А’тавлыгэн мури лёӈынэмӈоляа нэнтымык — вынэ мынчимгъуркын.
Наӄам ымы нутэӄэйык ӈавъавъеё гыто мытылгын.
Вэлетлым рачымча ынтыёльатыльын ымы мытвириӈын.
Ӄырымэн ӄлявыл:итык гэейвэчьэв кымиӈэтыльылӄыл.
Ӄырым ӄонпы янраӈавонытваа’н, вай мэчынкы ӈэвысӄэту нъэлгъи, нымытвамэч чинитнъэлгъи.
Ытлыгын авъеткынка нытваӄэн, вэтгавыльыннэнапалёмтэлӄэн.
Ынӈин ивык, рычимгъунӈэвнин ӈэвъэнэ.
Чама ныӄалялвынвэтгавӄэн.
Йъэлгытомгэн рымайӈавъё ейвэлӄэй - ытлывъёӄай пэнинвэръылёйӈа вальын.
Наӄам итык олвытвакыльэн:ӄонпы ынйивык винрэтыльын ярамэглетык чама энатвэтатык.
Плекытӄонпыавъяатэты вальыт, пэнин а’лянтольыт въэгти авъяатгыргэпы.
амарлёйӈыӄай, эмъыттъымӄэй ымы иръыӄэй, пэнин яаё о’рарымнэты.
Ӄонпы экъэликэ лейвыльын.
Тылемэйӈэтэ итгъи, пэнин араттальын, наӄам чикинъэ еп нараттаӄэн.
Пэнинуӈэлыльын: нытоммайӈыӄэн оттынома тапӄаткынык.
Ӄолнитӄин, нырыркарэтльольоӄэн.
Тыӈэсӄынэ, араттак, пэнин рынгээвъё.
Нэмэ ӄол итгъи, Тыӈэсӄын араттаэ’.
Йъонэн а’ачеӄӄай Вэтлялявтык ранъав, эвын яал нинэрэтчыӈӄин левтуттуут.
Эйычгитэ нэнаркыплыӄэн нитчыӄин уттуут.
А’ачеӄӄая яал рытчыкнэналвавӄэн.
Тыӈэсӄынэ йъонэн, винрэннин яал рытчык.
Нэнкувлыткувын тапӄаткынэты, а’ачеӄӄая выква кыргонпынэн.
ыӈэсӄынэ ивнин:
А, эви гынин оттоммагтэ.
Льук гымнан, нычимгъуйгым:Мэӈин пэнин оттоммаатыльын?
Чемэт ынӈин ныкыргонпатэгыт.
Ии, — очнэн а’ачеӄӄая.
Яал рэтчыӈкы левтуттуут, иръыӄэй гэлгитӄыевлин,въаглыӈын гъалянтолен плякгыпы.
Ӄолеплякгыпы нъалянтоӄэнпотыколгын.
Уйӈэ экъэликыльин: вилют галгэчелгыръоленатӄивъетэ.
Лыгэӄэвъягты вальын ӈэнӄайъаачеӄӄай!
Тыӈэсӄынэивнин:
Иа’м нараттайгыт патгыргыпляка?
Ии, — очнэн.
Ынйивӈэвэ ванэван ныльунинэт?
Ӄоныры гымнанчиӄайнэнатапъаӈэгым.
Наӄам чинит йыпатык алпынӈыт, эвырнытитгытэтӄинэт.
Ванэван ӄыягтыкватгэ?
Ӄэйвэ, чьэчеӈэтык ныгтыкватэгым.
Эйычгитэ кыплык, гитӄыевлин рыпын иръыкин,нинэтлыткуӄин вычготтыӄая.
Улвэвкы, гаӄэвъяӈӈолен.
Рылгыт,итӄыевыктъэюмимлык, ныӄитыӄинэт.
Румэкэвнинэт чемыянвыт уттыт - тимтиӈгъи.
Тыӈэсӄынэ нинэгитэӄин тимтиӈыльын.
Винрэннин эмтэйпык.
Нинэгитэӄин тылельын о’раярагты.
Ӄaӄa, а’мын ейвэлювагыргын э’тки, авынганъевма.
Ӄэлюӄ-ым, эвын ынйив —ӄлявыл.
Ӄлявыля ръэнут лыги нылгынин.
Чинит ытлён рычикутэ рытьё.
Мэвын нытапъаӈын.
Ымы элылекыльин: инэльукыльинэт патгыргэпы а’лянтольыт путыкут.
Плекыт, а’мын ымы ампэтата,эгылыкэ гэнъэтлинэт.
А’мын элыӈаӈгыргын инэтэнтикӄэтывыквык!
Лыгиейвэчу гэлгылин ейвэлӈинӄэй.
Мури ӄэнӄаеты мынвэннэркын, ӄутти-ым энмэч выёльыӄаеты акоргавка, йъэлыги ӄынур тэрмэчьыӈыркыт, — айычгэнолга тыляма, Тыӈэсӄыннычимгьуӄин.
Ӄэйыӄын рымагтэты тылеи’.
Колё уттуут ныномӄэн.
Нэмэ льунин ӄол вылгил.
Гитӄыевлин: мэткиит яал рытчынин, кыргонпынэн.
Ыннэнчеэкэй румэкэвнинэт чемыянвыттапӄаткынэты: ӄитыръук, ы’ттъэ таӈыгтыӈ.
Нылгэчывъячатӄэн,наӄам йыӈэйыӈ.
Ыяа нэмыӄэй ӄутти уттык гэнъэтлинэт.
Ӄынвэроттоммай тэйкынин.
Ӄaӄa, рэӄулымӈэ, виин ӄэйыӄын гуттэ мытратваа’.
Чама нываӈӄытномӄэн: таваӈӄынӈыэ’ ынкъам тъии’ӈгъи, рыляйвыёлылтэчавчывантак.
Мэгчерыткома, а’ачеӄӄай чимгьуу рытчынин: лыгэлӈун, епэчгин эмэйӈэткэ, эмӄивъельэтык, ръэӄывикивы.
Иилгычычеткин, ытльэпыкэн а’ачеӄӄай.
Ытля, епэчгин ныппыльэв вама ӈинӄэй,гэвъилин.
Ытлыгын, этъым вусӄэ, гылёта ӈавъанэты чама ейвэче ӈэнӄаеты, яачы гэвъилин.
Ынйивэ, эгмиӈыкыльэ, ынык гэтчылин ейвэлевыльын ӈинӄэй.
Ынйивӈэвэ, эгмиӈыкыльэ, гэнмэйӈэвлин.
Ытръэч нэмэ ынӈин вальын вагыргын: амалваӈ гэчимгъулин, ынанкэн гэвэты вальын кымиӈынмэйӈэвык.
Ӈинӄэй лыгуӄэлю гэлгылин.
Ванэван унмык эӈъэлю нылгынин.
Ымы апл ыӄамэтвака нытъылёӈэтӄэн.
Вытку ынйив ы’твытконвэпы лымэвыр эвэнэнвэпы пкирык, нэнанӄамэтвавӄэн.
Ынйивэ, эпчиркэ ӄамэтвальын, нинэгитэӄин.
Нэнамӈылёӄэн ӈэвъэн:
ӈинӄэй.
Ынйивӈэвэ, эгмиӈыкыльэ, гэнмэйӈэвлин.
Ытръэч нэмэ ынӈин вальын вагыргын: амалваӈ гэчимгъулин, ынанкэн гэвэты вальын кымиӈынмэйӈэвык.
Ӈинӄэй лыгуӄэлю гэлгылин.
Ванэван унмык эӈъэлю нылгынин.
Ымы апл ыӄамэтвака нытъылёӈэтӄэн.
Вытку ынйив ы’твытконвэпы лымэвыр эвэнэнвэпы пкирык, нэнанӄамэтвавӄэн.
Ынйивэ, эпчиркэ ӄамэтвальын, нинэгитэӄин.
Нэнамӈылёӄэн ӈэвъэн:
Ӄэйвэ нэнанӄамэтвавэгыт?
Алымы ымъылёӈэт ныӄамэтваӄэн, ытръэч эмгытлитэ рапойгыӈыльаркын.
Кытвылӄун нанӄын э’мйиркыльин.
Ынйивэ нинивӄин:
Унмык аӄамэтвака!
Ӈинӄэй нивӄин:
Ии, — наӄам колё ныӄамэтваӄэн.
Ӄэлюӄ ымъылёӈэт ныгытъэвӄин.
Наӄам ынйивӈэв ляйвытконвык ныӄамэтваӄэн, ынкъам ытлывъёӄай ванэван нынӄамэтвавнэн.
Наӄам колё выёльо нинэлгыӄин.
Киткит аалёмка вальын нэнаталяйвыӄэн.
Кыткынӈэт нуӈэлӄин, лымэвыр ӄэтыӈокэн оттоммагтэ тапӄаткыната имтитэ нэнагтыӄэнат.
Амынан аймыльын.
Ынйив ярак вама, винрэтыльын энатвэтатык рэпалгык, ӈилгык.
Вусӄынкивык, мэйӈэтык эйычгин, номычьыномык, ӈинӄэй ынанъыттъыёл нымыргогэчеӄэн.
Ынйивӈэв колё ныкалготкэӄэн:
Мури энмэч инъэ мытмыргомык рывэлмытӄылгав.
аанкыпляка лейвыльын.
Ӄэтэв а’мын атъылыӈокыльэн гынин пысӄонытлывэ.
Вэтгавыльын ӄутырык ӈэвысӄэттумгэ носӄэн:
А’мын мургин ӈинӄэгти киткит итӄыевыркыт, эвын гатагъеӈыӈоленат.
А’мын таӈытлывъёльэгыт: ынанъыттъыёл нанмырговыркынэгыт, ымы аӈъока варкын оттэпы.
Вачаӄ ӈинӄэй ӄынвэр аа’чеко нъэлгъи, пэнин авъяатэты лейвыркын.
Ӄол-ым, эчичевкэ, ныкалготкэӄэн:
Колё ныгынкойӈыӄэн ытлывэ, имырэӄык алвавкыльэн.
Ӈэвысӄэтэ пынчойго нылгыӄин ӈытольын:
Евъев, ынан ейвэлӈинӄэй рэмэйӈэты.
Ынйивӈэвэ, епэчгин вусӄымчыку ӈаргынэн, нинэныгьевӄин:
Рай-рай, ы’лӈыинъыльигыт, ынрэтвии’, эйычгин мыӄытвии’, люрэӄ оттыномгъэ.
Нэмэ кыткыткэн оттыкэвагыргын мытрантыгэванӈын.
Ӈэнӄайъаачеӄӄай, рэйылӄынтэгнык, нылӄутӄин.
Ныкэргыпӄэн чоттагнык.
Ынӈин, ачаёкватка, нараттаӄэн.
Ӄол итык, кимылтэтыльын, ынйивӈэвэ нэнаркыпльпӄэн кыкватплякиӈа.
Эмынымчевэ, киткит ивинэӈу нылӄутӄин.
энайпыӄэнат аплыкыкваткыльэнат эвиръыӄэгти.
Ытръэч выёльын.
Ынйивӈэвэ нинэгйипӄин пурэлмил.
Ынръам ныльэленръуӄин - тинтин нинэривлыӄин.
А’ачеӄӄай олвытвакыльэн.
Эммигчирэтыльэтык, иръыӄэгти эвыр ныргэлёӄэнат, чама гытлёльатык, эвыр ныргэлётвэӄэнат.
Ымы льэлеӈкы пэнин винрэтыльын рамэглетык.
Ынйивык рээн нивиниӄин.
Мэмылёк - э’мэтыльын.
Копрантыватыльын,таванвыӈыльын.
Ымы ӈээӄ ванэван ныӄэплывичвэтын мэйӈэттумгык рээн.
Ванэван нырачвыӈын, ытръэч ярак ӄонпы мигчирэтыльын.
А’ачеко апэракыльэн, ынкъам ымы эвытрыкыльин нымнымык.
Ӄымэл ынкъам чычатъянва эльукыльин, ымы лыги элгыкыльин.
Тыӈэсӄын, тапӄантальын, рагтыэ’, гимтиткулин мыргота.
О’мрыӈана йытонэн ӄэмэӈы ынкъам ивнин ӈээкык:
Виин ӄэръэмпэги.
Ынан-ым пыгпыгчыкойпы ӄаматкынэты йытонэнат вэтлёнлятъолтэ, мытӄытъулти рыркэн.
Нычимъэв чывиткунинэт,ынкъам ӄаматкынык рытрилнинэт мыргот.
Чемъамыргот, кээльэтык выквык, гэтэӈэтлеэтлинэт рук рымытӄылгав.
Колё нычачаӄэнат.
Араттальын, ӄамэтвама, нымӈылтэлӄэн:
Нэмэ А’лялёйӈын чикинъэ еп гараттален.
Тыйъон Вэтлялявтык ранъав, эвын энмэч готтоммаатлен.
Тывинрэтын яал рытчык левтуттуут.
А’ачеӄӄай, эйычгитэ кыплык, гэлгитӄыевлин.
Этъым эӈъэлетык, алпынӈыт плеккин гэнтылинэт, мэчичьу въэйык рээн гъалянтоленат егрылгыт.
Иръыӄэй гэлгитӄыевлин.
аӄам ымы уйӈэ уккэнчикыльин.
Иръыкин рыпын ӄынур йъэнэлгын гэнъэтлин.
Итык, мэгчеранма, гатгытлёлен.
Левыт, кырвирти ныӄэвъячатӄэнат.
Вилют галгэчелгыръоленат.
Нинэгитэйгым тимтиӈыльын уттэ, чама гамыргогэчелен.
Ӈэвъэнэ ивнин:
Ии, наӄам ӄэйӈун ынйивӈэв рыпэт ратымчыткоа’амракалготкэӈа.
Вэлет нынмырговыркынэн ынйивӈэв, йыӈӈэй йъээнниркынин.
Лёнъяйвалӈытота, ӄынвэр мэйӈэтгъи.
Пэнин авэръылёйӈа лейвыльын.
Ынӈъэм ытръэч выёльын, яракэн мигчитльэн, ынйивӈэв рачымчепы ляйвыма.
А’мын-ым, ӄэлюӄ ынйив тэӈэмнымчевэ, ӄырым рэӄын нивнин ӈэвъэн.
Эчвэра эльукэ нынтынинэт эвиръыт, яаёттэ ытлывъёта.
Ӄэлюӄ ӄлявыл, элылекыльин.
Ыныкит ынйивӈэв лыгэтчаё нъитын, ӄырым йъарат ынӈин нъэгйимнин пысӄуннэнэны.
Чама ынанкэн гэвэты вальыт агмэӈыкэянвыт.
Ыныкит чинит кымиӈу нъитын, окооко нъэлгынин.
А’мын ӄэтэв нъомрыӄэн нинӄэйӄэй, тэлвэ мэйӈэтгъи, пэнин ааӈкы плекыт: чемэръатэты.
Энмэч-ӄун Тыӈэӈӈэн у’рэттумгын.
Аматаӈынӄамэтвавкэта ынкъам ныппыльэв ваэ’.
ыгэлӈун а’ачеӄӄай.
Авэтгавкэ, ытръэч э’ӈгыпы выентота вальын ӈэвъэн Тыӈэсӄынин, гавэтгаквыплен.
Ы’вэӄучитэ чычаткына нинэгитэӄин.
Нычимгъуӄин.
Ӄытлыги гымнин тумгытум, ӄэченпыткэвык, гэйилылин.
Нэнапалёмтэлӄэн вэтгавыльын.
Ӈээкык таӈавъеткынка ныпалёмтэлӄэн: гакочгыплен вэтгавыльэты.
Мыргоплыткок, О’мрыӈана рырамавнэнат мачпэтатыльыт,мачныйъаӄэнат ӄопалгаръат.
Рэлюк агтыкыльэнат тэкичгыт, киткит гэнититлинэт, наӄам ӄимытӄыльыт.
Ӈэвъэн панэна нывэтгавӄэн, ӄамэтвама:
Йыӄӄэй-ӄун ымы нытантапъагнэнат эвиръыт.
Лыгэнӈун а’ачеӄӄай , ӄынвэр рэӄувикивы.
Наӄам ынӈин ваянвыт нъомрыӄэнат.
Тыӈэсӄын гэнйивиӄэвлин.
Ивнин вэтгавыльын:
А’мын ынӈэ ынӈин ивкэ.
А’мын ӄоныры ымы мури уйӈэ элылекыльымури.
Ынӈъэм мургин ымы чычеткин.
Гыевкы ӈавйъэлгытомгын йытоё, эвыр моргынан ӄырым мынльун, ӄэлюӄ эвытрыкыльин эмъэӄэвиръэ.
Ы’вэӄучитэ татлыгнэн вэтгавыльын ӈэвъэн.
Ӈэвъэнэ ивнин:
Мытив-ым ынйивык варкын.
Ывэӄучитэ татлыгнэн:
Ынйив —ӄлявыл, ӄырымэн ӈэвъэнйыръын.
Ӄырым нынтэйӈэннин, ымы ӄырым ныйъээннининэт эвиръыт.
Ӈавэтын яракэн, эмэлкэ лылялгын, — энаннымытвавыльын ройыръыкэн.
ты, ымы ӈэвысӄэтти амалваӈ вальыт, э’квырга ӄутти нытэрмэчьыӈӄинэт, эейвэчкыльинэт.
Наӄам тэпӄэк, айычгэнолгык нылгэчывъячатӄэн.
Левыт А’лялёйӈынэн ӄивъетэ рыпэт ныӄэвъячатӄэн.
Итык нъивчейвыӄин.
Эмрэӄун, гым оммаанма гъимпигым, ыныкит тылӄутык ынкъам тытаалгылятык,эвын гэйӄунтэтлин.
Ӈэвъэнэ ивнин:
Иа’м ӄол энтыкэ, ачыӈка, пытляӄ ӄамэтванвы.
Итык э’нӄэткэ кивык, вэлет тъэйъээннинэт каргыт.
Чама нъайпынэнат гынин пэтыльыт кэмэтти.
Ӄырымэн эчвэчьин, чама ӄол итык, гынык винрэттумгын.
Лыги рытчык, чинит раляйвыӈӈоа’.
ама рэкэвы морыкы.
Э’тки вай, ӈээкык амынан, наӄам гытомытылгыркын ӄыликэтыльын.
Вай мури мытынпэвыркын, вэлет, ӄол итык, винрэттумгылӄыл ӈээкык чама чычатлыӄаӈын.
Ӈээкык, эӄэлюӄ, авъеткынка ныпалёмтэлӄэн, алымы ытръэч ытлыгин вэтгавтомгын.
Пэкул нинэнрыӄин татльаӈа ымы чывэткоот тэкичгыт, ӄынур ытльэн.
Ытлыгын, ӄамэтвама, нырэмыннуӈӄин.
Эмӄэлелвынэ нычимгъуӄин.
А’мын, тыттэӈэт, ӄынвэр ӈэвъэвйильэ нэрэпчеӈимыкнэриткэӈын пысӄунӄээкык, ганмайӈавъёчен.
Рантыёльаты, мури мытрэейвэлевы, тыттэӈэт, ынпавмачы.
маленэн мырмыр галгарга.
Ӈээкык мэйӈэтык, ытля вакъотвата гэнъэтлин.
Ымыльо яракэн ӈээккэтэ нинэнчикуӄин.
Ытля нытилюӈэтӄин.
Ваӈэльын ӈээкык нинэтэрытрииръыӈӄин.
Ӈээкык алвавкыльэн имырэӄык.
ывичвытумгын.
Ӄол нитӄинэт нытиӈучитӄинэт.
Ӈээкык ӄынвэр гаройвавлен ымы выквынэтлетык.
Ытлыгын нылгининъыӄин чама нэрмэӄин.
Тапӄайпы кымгытэмтэк чыгайылӄыеквэ гэлгэрмэвлин.
Ӄол нинэнтыӄин, ӈээкык уӈэлтумгу нинэлгыӄин тапӄагты, оттымаеты.
Уттимтильын Тыӈэӈн ’ы рачвынтомго нинэлгыӄин.
Ымы |ӄынвэт ытлён чейвык чыгагьеквэ эпэӈъивэткэ гэнъэтлин.
Ӄынвэр галгаройвавлен.
Ынкъам тэнэлгыӈкы, а’птыёттэ пэтле нэнаныпъавӄэнат.
Нэмыӄэй наӄам лыгъыттъыгырыӈкэн.
Эвын нытутъэвӄин, ымы гититлин аръапат, О’мрыӈа нытапалгыӈӄэн чотгагнык, пэнъёлгык ӄача.
Рэсӄиквъи Тыӈэсӄын, ивнинэт ӈэвысӄэтти:
Вай, мури А’лялёйӈын нэнатвэтанморэ, тырачыгӈын ӄамэтванвы.
Нэвъэнэ ивнин:
Ии, тэгмэчынкы мытӄорапат, люур гэчевкы мынмэӈкъамӄамэтвамык.
Тыӈэсӄын ӈытоэ’.
Аплёратвака, рэсӄиквъэт ытри А’лялёйӈын.
эмэ таӈӄонпы гаёо’ръолен.
Ныльэленръучычеӄин.
Айгынлейпы ныйъоӄэн.
Рэсӄивык, ивнинэт ӈэвысӄэтти:
Вынэ вай мытъет, энатвэтатыльыморэ.
Мытӄэвъяӈӈомык.
Мынӄамэтвамык.
О’мрыӈана ивнинэт:
Ии.
Вакъоа’т чотыквыткынык.
А’ачеӄӄай нымачьёптаӈытваӄэн турлейвыльын.
Тыӈэӈӈы ӄамэнтоэ’.
Тыӈэсӄын гарычгатлен о’раралкогты чотыквык.
лекыт, патгыргыльыт, чотыквык ганолятленат.
Ӈавысӄатӄаеты, игыпэ, нэнанатчыӈатӄэнат.
Ытръэч а’ӄанатчыӈаты  вэнлыги нывытрэтӄинэт.
Ынӈъэм Тыӈэӈӈэнэ айвэнъяп лыги гэтчылинэт.
тръэч ы’ръэ ванэван ныгитэнин.
А’ачеӄӄай аёптаӈаткэгты, Тыӈэсӄын нывэтгавыльатӄэн, ӄамэтвама.
Нымӈылтэлӄэн: нэнатвыӄэнат амалваӈвальыт пыӈылтэлтэ, валёмъёттэ ляйвыма ӄоленотайпы.
Ӈээкык, вэтгавтомго лыӈык кэвыльын, ночыткоӄэн.
Ытлён, энарамавыльын,гагаймавлен вэтгавык ытлыгык рээн, тэнӈыткучьэтэ.
Ымы ытля ырык рээн гагаймавлен вэтгавык.
Гэмо нэлгын вулӄытвильын.
ырык рээн гагаймавлен вэтгавык.
Гэмо нэлгын вулӄытвильын.
Ӄытлыги а’тавынӈэн гагаймавленат, иӈӄун ырык ныткивын А’лялёйӈын.
Тыӈэсӄынэ ивнин А’лялёйӈын:
Вынэ вулӄытвии’ ӈутку ӄыткикви.
Тыӈэсӄынэ ивнин:
Ӄырым нъатчанат.
Энмэч ӄыкэттывагэ.
Тыӈэӈӈы ронвэрэквъэ.
Энэтрон гээкэтлин ымы гайколятлен.
А’ачеӄӄай, игыптэгнык, пчегтываэ’.
Эчги йыннинэт плекыт гапамъяма, О’мрыӈана пирининэт рыпъавынвы.
Итык галпынӈыленат авъяатгыргыт, ытръэч нэмэ ааӈкы гэнъэтлинэт.
Ӄоныры амтапӄантальатык, эвыт алпынӈыт плеккин нынтыӄинэт.
Чама рытрииръыт, тайкыёт чинит, о’мрыкыльэнат.
О’мрыӈана ивнин:
Иа’м наӄам ынан чинит инэйъээнникыльинэт?
Мытив ытлён ваӈэльылӄыл?
О’мрыӈа, рычекома, ныӄалялвынвэтгавӄэн.
А’мын нылевлевӄин ӈэвъэнйыръын.
Тыӈэсӄынэ ивнин а’ачеӄай:
Аньпӄун эргатык тырэнльуӈэнӈынэт гымнин колтаквыт.
гыр-ым виин мэчынкы, энмэч мынйылӄэт.
Ынан эргатык инъыгъевэ.
ныйикилетӄин эмйыркэ памъячыкот ымы плекыт галгэпгатленат.
Ӄамэтваплыткок, Тыӈэсӄынэ ивнин ӈээкык:
Кита, ӄинэйыл ӈанӄэнат колтаквыт.
Ӈээккэтэ рывиривнинэт тэврик илгиӄэтыльыт ӈирэӄ вычготтыӄагтэ, ӈилгэ рээтэтыльыт.
Ивнин ТыӈэсӄынэА’лялёйӈын:
Китаӄун ӈотӄэнат плекык ӄытантэнмыӈгынат.
А’лялёйӈына тантэнмыгнэнат.
Ӄынур ръарӄат: ӈилгыт йыпыльыт плекык, ынӄоры пынитыльыт.
Йымнэнат, тэӈкултэгйит вальыт.
Чейвыткуи’— нутэсӄык ныкытпэгляӄэнат.
Ии, — ивнин Тыӈэсӄынэ, — гынан ӄылгыгынэт, араттак ӄыяаркынат.
Ӄымэл-ым рапааӈыт эвъеэтык плекыт, э’тки эвын чыгаглыӈын, пытӄылым коочгаглыӈын, ныкэтгуӄин плякэты.
нан рэнкэвӈынэт.
Турчейвыткук рэмэчекэвкиты, тылерэкэвы.
ама и’вчейвык, гытканымчавык, ӄырым унмык ӄыпэӈъивэтыркын чама унмык ӄырым ӄунрэпги куучгэйык.
Ыкээн Тыӈэӈӈы, араттак, ныколтакватӄэн.
Мэчичьу, и’вчейвык,гым нэнапэляӄэн.
Ӈэвысӄэтӄэй, тэнмычьо лыӈык, гачелгыльовлен.
Тапӄагты рачвыӈыльатык, эвыт плеккин култэт нэвъеэтӄинэт.
Нэмэлым миргыӄэе гэчимгъулинэт уттыкултэт.
Ынкъам выквыӈынратэты рачвыӈык, амыргынан уттыкултэт нымэчмэрвыӄинэт.
Вайвай, гынан ӄылгыгынэт.
Ынӈэ э’нӄэткэ пынрык.
Энмэч ынӈэ игыпэткэ: ӄыетыркын,ӄол ӄитыркын.
Чама гымнин ӈэвысӄэтти тымӈэтваркыт, ӄэлюӄ амгымнан ӄлявылегым, гыыт гымык рээн такалго ӄитыркын.
нӈэ чинит гынан энникэ, ӄырэтыркынэт, вай ӈэвысӄэтэ кырвэнтоолго ы’нылгыркынэт.
Ии, — очыткоэ’.
рэӄэтвыткуӈыт.
А’ачеӄӄай ивнин:
Тымгэвык, морыкайпы ӄъытвыльэтги.
Ии, — очнэн.
Этын ӈытоэ’.
Ымы а’ачеӄӄай ӄутгъи ӈытонвы.
О’мрыӈана рулвынин эвиръынкылвэт: иръын ынкъам кэмэрӄэгти.
Чит
А’лялёйӈына э’нӄу лыгнинэт.
О’мрыӈана ивнин:
А’лялёйӈына э’нӄу лыгнинэт.
О’мрыӈана ивнин:
Ынӈэ э’нӄу элгыкэ, энмэч ы’твыльэтык ӄыйпыгынат.
Иквъи а’ачеӄӄай:
Ытръэч-ым ынйивӈэвэ ринъэйӈэльэты.
Рэӄыльигыт, эвиръынӈэльигыт, энмэч ракоргавы, риквъэ.
Рэӄулым, виин ӄэйыӄын ӄырым мынниэ’н.
Эвыр нэръэйӈэльэтгыт, ӈанӄо ӄыетги.
Ӈутку ӄынъэлги.
Вай а’ачеко нъэлыльылӄылигыт, эмӄивъельэтык ракыкваты.
Ранраквачавӈын увик, вай нымытвальылӄылегыт, гытамо лынъёлӄыл увик.
 Вытку ынӈин ивык, эйминнинэт эвиръыт, ролвыёттэ ыныкы.
Рагтыльын А’лялёйӈын ынйивӈэвэ нэмэ и’вӄучийвынин.
ьунинэт рынрыёттэ эвиръыт, пытӄылым рымэйӈэвнин ӄулиӄул.
Ээй, чемэт миӈкы ныткивигыт, ӄытлыги навэръыерэгыт!
ви вай мытынтэвиминӈэркынигыт!
Ванчаткота нъэли!
 Эвиръыт чит иткэркынинэт, А’лялёйӈына а’рэнэнат.
Тэӈвытку лёнтаароӈа итгъи.
Ролы ваэ’ ынйивӈэв.
Чинит румкэвнинэт ӄавэёт эвиръыт, майӄайык рывытгиӈэвнинэт, ынык яаёк ӈилгык ӄача.
Ынӄоры ӈытоэ’.
Йъонэн ынйив, ӈэлгытвэтатыльын.
Ынйивэ пынлёнэн:
Миӈкы гэткивигыт?
Иа’м кэвыӈок ивкыльигыт?
Ымныкэрэт тыпэгчиӈэтык, рыпэт ныӈвэчыткульэтигым.
Амалваӈ ӄалялвынвэтгавык, ӄынвэр инъыръуи’.
Ымы ытчай пэгчиӈэ эйылӄыкэ гэнъэтлин.
Тыӈэсӄынэ гинъэйӈэвлин, янот тымэчвинрэтын энатвэтатыльын.
Чит тырагтыркын, иниквъи, гэчевкы мынӄамэтвасӄэвмык.
Ынкы тылымӈэнаа’к.
Ӄамэтвама,вулӄытвии’, рагтыльэгым нанъотаквым.
Ӄынвэр тыткивык ынкы.
Плекыт нинэгитэӄинэт ынйивэ.
Пынлёнэн:
Плекыт нэйъээннинэт?
Ии, — очнэн ытлывъёта.
Ии, мачынан.
Тыӈэсӄынти — мургинэт чычеткинэт, ытръэч иилгычычеткинэт ытльэпы, ии, гынык ӈавмэргэпы.
Ӄэйӈун ытръэч ынйивӄэвэ нъэйӈэльэтгыт?
Ии.
Ӄэлюӄ-ым миӈкри, гынин инэнмэйӈэвыльын, наӄам итык ымныкэрэт пэгчиӈэтгъи.
Рэӄын никвыт кэвынва?
ымныкэрэт пэгчиӈэтгъи.
Рэӄын никвыт кэвынва?
Налпынрыгым эвиръэ чама нэннинэт чематгыргыт эвиръыкин.
Тыӈэсӄынэ иниквъи, мэлетык, энмэн, ырык рээн мъытвыльэтык.
Ээй, мачынан.
Мэйӈъытвыльыт, ынӄо ӄъытвыльэтги.
Энмэс-ӄун , ӄутыргу, таӈъытвыльаты нъэлгъи.
Ынан раройвавы тэвыльатык.
Эвын ынӈин вальылӄылегыт, ымыльо мури тыляройвава мытинмык.
Рэӄэвиръэ-м налпынрыгыт?
Ӄoo, люӈгитэтэ тынтынэт.
Рагтык, тырэтрыткуӈын эвиръынкылвэт.
Ээй.
Ынйив вытку гэлгичимгъулин.
Ӄаӄa , агмэӈыкэмачы, леӈытэӄ вэлваво тылгын пысӄонытлывэ, - нычимгъуӄин ынйив.
Гыевкы ейвэл, патгыргытӄыльот эвиръыт яаркынэнат.
Ик, вынэ мачынан, вэлет мури ытръэч таароӈыткок гэгъюленмури.
Леӈытэӄ, пысӄонмычвын ынпэвкин,пысӄонвыёльылӄыл мытынтымӈэвыркын.
Ӄэлюӄ эвын вагыргын гаяйвачьянвылен.
- Гагтыӄалялвынвэтгавлен ынйив авъеткынка.
А’ачеӄӄэая ивнин ынйив:
Ынан гымнан тырэнумкэвӈынэт ӈотӄэнат.
мынтэнмавын.
Ии, — очнэн ытлывъёта.
А’ачеӄӄая рычымкэннинэт ӈилгыт, румкэвнинэт майык.
нйив агагчавкыльэн.
Ытлывъёта ивнин:
Ии вай тыплыткуэ’к, мыныгтосӄэвын рэпалгын,тывэтъёлӄыл.
Ынйивэ гынкойӈымэгчератыльын ытлывэ нинэгитэӄин.
аройвыӄэн инэнитлитык.
Кыргысӄык, нотасӄыткынык, натвэтын рэпалгыӈ ръивэвэ рыркагтолӄыля, ръылитэ нутэсӄык —нэпэютэтын.
Ӈаргынэн галгомавлен, атыйгыка гэнъэтлин.
Ытръэсӄэв ӄэтыръоӈӈокэн омом.
Ынйив иквъи:
Итык ы’ттъыт, малымыльо, готэты - эчвэра ы’ннугъэн рэпалгын.
Итык чымче уйӈэ аянръаттъыка.
Ныкирит пэтле рапъаа’.
иин ӈутку ӄача ынан тыраӈэлгырватыркын.
каатвынвы.
Ныӄалялвынвэтгавӄэн мэгчерыткома.
Чимгъуу нинэлгьпӄин кивыльын ытлывэ Тыӈэсӄырык.
Ӄырым амтымӈэ ы’ныныткивэтын.
Йъарат ӄырым эмъейвэчу лыӈэ.
Ӈэвысӄэтӄэй мэйӈэтгъи, нымкыче нэӈэвъэвйин гамганымгыпы — ытлыгэ ръотавнэн.
Ымы гымнан тъанъотавын пысӄунӈээкык.
Пысӄонвыёльын, пысӄонмычвын —мытынпэвыркын, ӄырым ӄонпы мынмытлёчьанмык.
Ытръэч игыр епэчгин амгаймаӈэ мытчимгъуркын.
Э’мпакы нинэкээтвыӄин мэмычечгын.
Люур мэӈин эймэквъи.
О’рагырголягты, экопы гитэнин, эвын Тыӈэсӄын нэймэвтылеӄин.
Пкитльэн ивнин:
Ети?
Ии, — очнэн Тыӈэсӄынэ.
Ӄaӄa, мэлеттылеркын.
Энатвэтанма, А’лялёйӈын иквъи, энмэн торыкайпы ръытвытку.
Тыӈэсӄынэ очнэн:
пкирыркын, ы’лгымычвын мэмыл - ымы ораёа’тык йыӄӄэй тэйӈэт.
Ынпыйъэлгытомга лыгэн нэносӄэн вэтгавыльын Тыӈэсӄын.
ама, очыткома, ныӄалялвынвэтгавӄэн.
Эӄэлюӄ вэтгаквыпгьэ авэтгавкэ.
Гэӈэвъэнэ ыннаны вальыт, пыӈкытэ вальыт.
Виитвыльын ивнин:
Айвэ А’лялёйӈын пэгчиӈу гэтчылин, ӄытлыги, турык гэткивлин.
иӈкри гыт чимгъуркын, ынанкэн ынпы вальэгыт.
Ынӈин ивыльын, йъэлгытомга гитэнин.
Эмӄэлелвынэ нывэтгавӄэн.
Ии, эвын-ым ынӈин нычичевигым.
Ы’ръэ гэмо,пынлёнэн:
Ръэнут?
пэлӄэтыльылӄылмури.
Ымы тури йъарат амычвынкэгты вальыторэ.
Вэлынкыӄун, ытлывъёӄай гатвален, вэлет йыӄӄэй нанӈъовыркынэтык оттэпы.
Ынпыначгын ныпалёмтэлӄэн.
Ытръэч палёмтэлма, ченэтувэкэгты нивӄин.
Ии, ынӈывальэгыт, ынпэквъи, тэлвэӈавмычвына вальэгыт.
Ымто, рэӄэ рочыткоа’?
Ымы очыткок ралвавы, ӄэлюӄ ӈавочавальэгытянот рамӈылёа’.
Тыӈэсӄын нывэтгавӄэн:
А’ачеӄӄай — тэгмэчынкы чычатлыӄаӈын, кынмал а’ӄайвыльаткэгты, рэӄык экэвкитык.
Чама ӄырым ниилгэтын,итык нымэльэвӄэй пэнин гынык выёльо ратваа’.
Ымы гымнин ӈээкык гыныгтумгык выёльо рэнъэлы, эмэлкэ ӈээкку ритгъэ.
Ынпыначгын нычимгъуӄин.
Ии, вай гымык гыттапы вэтгавыркын.
Ынӄъом иквъи:
Ӄoo, ынанкэн янот тумгытум мамымӈылёа’н.
Ынанкэн ӈэвысӄэт, чама рыпэлявнэн ейвэл, эмэлкэ нэнэнэну лыгнин,рымэйӈэвнин, ӄэйвэ лёӈынъяйвалӈытова мытынтын.
Чама ытлён чинит чимгъунӈэи’ — ымы мынымӈылёа’н.
Итык гымнин чимгъун варкын, нэмыӄэй чимгъун-линлиӈ варкын.
Янот ынанкэн ӈэвъэнйыръын мынвэтгаатын.
Чама эвыт а’ачеӄӄай чинит равэтгычьаты, ӄырым мынъотавын.
ури нэ’мыӄэй чиниткинэтури, гэчимгъутури, итык эвыт ӄачантэнмык, вэтгыры гитэк нымэльэв вагыргын мургин нэнэнэргин, ӄырым мынъотавын.
гэчимгъутури, итык эвыт ӄачантэнмык, вэтгыры гитэк нымэльэв вагыргын мургин нэнэнэргин, ӄырым мынъотавын.
Вулӄытвик мэӈкъамӄамэтвама, э’ми, гантолен А’лялёйӈын,ы’вэӄучитэ ивнин ынйивӈэв:
Рай, Тыӈэсӄын гынмыл гымыкагты гээтлин, рэпалгытвэтатынвэты.
Мыторавэтгавмык.
Ӈааккагты нэнагнатӄэн А’лялёйӈын - мургин пысӄонмычвын пэлӄэткин.
Мургин ёргыгэтаё, ӄытлыги, ӄутырык гитэк мэчичьу энмэч лыгэн ынтывылпыро нэрэтчыӈыркын.
Ынйивӈэв иквъи:
Эвын-ым амтымӈэ ӄырым ынйъээннинэт плеккин патгыргыт.
Эвын гым епэчгин инъэ гэчичевигым.
Ымы амтымӈэ ӄырым ы’нылпынрыа’н эвиръэ.
Ынпыӈэв нэмэ о’ралвагты йъэлыги ныравэтгавӈыӄэн.
Лыгэн нылеӄин вэтгавык:
Ии, вынэ ы’нылгыгъэн.
Вытку мэйӈэтыльын лыги нэтчыэ’н.
Ӄэлюӄ мытынвэчӈытовын, ӄэйвэ вынэ ыныгнатыркын.
а’м наӄам люнльульын туръейвэлевыльын?
Ы’вэӄучитэ ивнин:
А’мын гэрэӄигыт, ӄырымэнайгыт вэтгавтомгэгыт, йъэлыги нэмэ а’ткэвма валёмыркын.
Нэмэ ытръэч ейвэлевыльын кэтъон.
вын ӄэйвэ ынӈин ӄивыркын, итык гынан люӈынмэйӈэвэ рытын эккэмил.
Эвын а’мын ымы лёӈынтаӈынӄамэтвава гэнтылин гымык эмиче.
Гыым гэлылейгым: гым пкирык чайвытконвэпы, нинэгитэйгым ӄамэтвальын, гытлирэльэтыльын.
Алымы гым нытъылёӈэтэгым аӈӄайпы лейвык, ныпкиригым, нинэгитэйгым лылет ӈинӄэйин, епэчгин ымы кэттывама, мэливыльын: Эӄылпэ ынкъам ӄамэтвальыморэ.
Ныӄамэтваӄэн, ӄынур гымык рээн аӄамэтвака гатъылёӈэтлен.
Нычичевигым, гымык эмиче ванэван ӄынӄамэтваквын, лыгэн гытляйвытконвык нъэнӄэвигыт.
Чит нэмэ э’вӄоленторкын, ивнин:
Ымы гыым гэйилигым, китъам э’птэ ӄэнапалёмтэлгэ.
Ынӄэн-ӄун авэръыгыргын.
Алымы йъарат ванэван мынтэвиминӈымык.
Чавчывайпы тумык рээн тыривлыркын нэлгын, ытръэч гыт эмӄытлитэ тэнэлгыӈкы, ваӈэк, мури мытӈъопэраркын.
Ӈинӄэйин плекыт, тэлвэ мэйӈэтгъи, патгыргытӄыльот.
Ӄэтэв о’мрывэкэльын, алымы ытръэч выёльын.
Авэръыгыргын, талваэгыттагнэты, гитэк ӈыркычгыргын.
вын ӄутырык, лыляянва, гитэк яйвачгыргын.
Э’рыкут э’йӈэчьивыркын.
Энмэч-ӄун кыпл- ынмайӈавын.
Янот таӈгыепъёлӄылтэ, ынӄоры, аалёмка вальыт, таӈынвэтгаатъёлӄылтэ.
анэван о’равэтльан и’вӄучийвэ о’равэтльо нынъэлын.
Ии, итык ӄытличьэтыльигыт чиниткин нэнэнэт ытлыгырык ныталяйвыӄэнат.
Ытръэч ванэван ымъатынынӈэн.
патгыргытӄыльот.
Ӄэтэв о’мрывэкэльын, алымы ытръэч выёльын.
Авэръыгыргын, талваэгыттагнэты, гитэк ӈыркычгыргын.
вын ӄутырык, лыляянва, гитэк яйвачгыргын.
Э’рыкут э’йӈэчьивыркын.
Энмэч-ӄун кыпл- ынмайӈавын.
Янот таӈгыепъёлӄылтэ, ынӄоры, аалёмка вальыт, таӈынвэтгаатъёлӄылтэ.
анэван о’равэтльан и’вӄучийвэ о’равэтльо нынъэлын.
Ии, итык ӄытличьэтыльигыт чиниткин нэнэнэт ытлыгырык ныталяйвыӄэнат.
Ытръэч ванэван ымъатынынӈэн.
Эӄэлюӄ ынйив А’лялёйчынэн гаӄолентолен ӈавъанэты.
Ытръэч гэнъимпылтэвлин.
Ынйивӈэв лыгэн аӄочеткынка.
Ӄэлюӄ-ым рэӄын нивын,эгмиӈыкыльин гэвэты вальын, миӈкри нынмэйӈэвӄинэт гыттапэты кымиӈыт.
Э’вӄолевэтгавыльын ы’вэӄуч авъеткынка нэнапалёмтэлӄэн.
Тэнкэвӈыткульын ы’вэӄуч, миӈкри таӈэты рымэйӈэвкы ытлывэ, люур ӈэвъэнэ пэнин малранымчавӈыё.
ит экэвкитэ, рэӄын ивыльын ы’вэӄуч, пэнин ӈэвъэнэ эвъё:Ынкъам гынан рымэйӈэвын.
Эчвэра эльукэ ӄынтыгын авынтынэгты, нэмэ эвъеэтыльэркын.
Ӈ|эвъэнэ нэнататлыӈӄэн:
Ӄэлюӄ эвын олвытвакэян, эвын ынӈин вальыт.
Амыргынан ӄытлеянвыт турыплекэ нылейвыӄинэт.
Ымы ыргин эвиръыт аргэлёкыльэнат.
Ӄэлюӄ рэӄык нъэӄэрэнэт, акамагракэта, эчейвыткукитэ, лыгэн вакъотвата вак эвиръыт эӄэрэкыльинэт.
Эплеэн миӈкри мытратваа’, вэлет мургин йилыт гэгьюлетлинэт пычвэтгавык, ынан йиле нараннымытвавмык.
Мачынан йъааннэянвык нынъэлын.
Э’ми, вулӄытвии’, лёнрагта итгъи А’лялёйӈын.
Эргатык, чикинъэ еп, раггыэ’, нылгэгагчавӄэн.
Ынйивэ пынлёнэн:
Тъытвыльэтыркын.
Ынйивэ чит чаёквынторкынэн, э’нӄэтгъи, иквъи:
Гэплыткуйгым, гаӄамэтвайгым.
Эӄылпэ кэргыпгъэ: йымнэнат эвиръыт, айвэкэн ратъёттэ , ричитык рилгиннин ръысӄываляӄай, эӄылпэ ӈытоэ’.
Чикинъэ ы’твыльыт элкыэ’т.
Рэмкын гъытвыткочален.
Лыгэн кытэ вагъат, энмэч рыркоа’т, ӈыпээ’т.
Рыркат нынэнчиӄинэт гамгач ярак ранъав: ы’твэрмэчьыгйит нъытымпэӄинэт.
Э’тйыръэ ныгаглыйпаӄэнат аӈӄачормэты рыпкэратъёт.
Ӈэвысӄэтэ мимлычурмык нэлвыӄинэт пэляёт.
Яал рытчыёт вэйвыт ынпыначга нытакымгынӈыӄэнат.
Наӄам нылгимэлмэлетӄин.
Аӈӄаткын нылгитымгэтӄин, ӄынур мимыл мытӄыттъыё: аӈӄаткынык нывйилетӄинэт йъыткут.
Нэнэнэӄэгти - ымы аӈӄачормык, пэкычьык нывэлеркылеӄинэт.
Ынпыӈэвэ нынлиӄинэт кэӈиӄыт, имэннэтэ йыръыльыт.
Лыгэн ынкы нимэннуӄинэт.
ыӄыльыӄэгти, кынъёёт нэнэнэт ынпыӈэвэ, ныпыророӄэнат:нылёвыӄэнат.
О’мрыӈа гэӈээккэтэ нытакымгынӈыӄэнат.
Плыткоёт яал нытчыӄинэт.
Рыпэт амваӈэлтатык, ымы ванэван нэймэвынэт эманнольэты.
Ӈэвъэнйыръыт, ӄэчейыръытэйвыӈыльыт,нывэнвывэтгавӄэнат.
Энмэч лыги гэтчылин А’лялёйчын, вальын Тыӈэсӄырык.
Ӄол ӈэвъэнйыръын иквъи:
Рэӄыркынитык, чит мурык миргэ гагнатлен еп кытур, ытлыгэ ръотавнэн.
Энмэч мури гэвинвъээнмури.
Ӄоныры гагнатлен епэчгин ӈээккэӄэй.
Ыкээн игыр еп ӈааккаӄайпэраркын.
Ӄутынэ ивнин:
Ии, наӄамлым ынтывылпырылӄыл энмэч а’ачек?
- Епэчгин ӈинӄэй.
Ӄол иквъи:
Аныӄун ы’твыльыт рэмпэӈыт, гынин ӈинӄэй ӄыгитэгын.
Тыӈасӄыргыпы нъытвыльэтӄин.
Ӈан ванэван ӄыльугын, ынйивӈэв нэмыӄэй ныӄэчейыръыӈыттэтӄин амыгаткынык?
Тэгмэчынкы нэмэ гэтэгрэтлин ынйивӈэв, эймэквъи эманнольэты.
Эймэвыльын нивын:
Вайвай, э’птэ гыт ӄимэннуги.
Гэвйитвылинэт ӈэвъэнйыръыт, пынчойгатыльыт.
Ӄутынэ пынлёнэн ынйивӈэв А’лялёйӈынэн:
Мэӈин тургин нъытвыльэтӄин?
А’лялёйӈын, - очыткогъэ.
Кыкэ, ӄынвэт ы’твыльатыӈоэ’, пэнин А’лялёйӈын.
Титэ вытку лыгиныннэ рэнъэлы?
А’лялёйӈын - ынӄэн яйвалытвамакэн левлевнынны нынну гэӄысӄычевлин, амъаӄапэрата.
Калготкэӈав авъеткынка нытваӄэн.
Плыткук, эмыгэчыку ёнэнат пэлятыльыт йигйит, мачвэкавкавыт, нэвинрэтгьэн эмтэйпыльын.
Эквэтгъи о’раярагты.
Ӈэвысӄэтэ гитэчьэтэ нынтыӄин.
Ӄол иквъи:
Эвын-ым тэленъеп нивӄинэт, унмык атымӈэвэтгавкыльэн,чама уӄэлю элгыткукыльин яйвалеты: вагырга нинэльуӄинэт ейвэлти.
Нэмыӄэй янот инэнъейвэлевӄинэт, ынӄоры ейвэчунинэтчыӄинэт.
Мачынан пэлянэн ынйивӈэв- нычимгъунӈэн.
Ии, —ӄутти иквъэт, — мачынан, э’тки, люрэӄ,нъаяйвалӈытон.
Э’тки, пэнин авъяатэты лейвыльын.
Эвын ы’твыльыт гэймэвлинэт, тиркытир гивтытвилин.
Льанвык вальын пиӈкуи’ чыгайылӄэты.
Рыкытгынтавнэн ы’твыӈилгын о’раяалегты.
Ӈэвысӄэтти нытлепӄинэт.
Ӄол иквъи:
Миӈкэкыльин а’ачеӄӄай Тыӈасӄыргыпы гъытвыльэтлин?
Ӄол иквъи:
Ӄoo.
Таӈъаачеӄӄай.
Гэмо мытылгыркынэт, микыргин кымиӈыт мэйӈэтыльыт.
Ии.
Люур ӄол ӈэвъэнйыръын иквъи:
Кыкэ, люӈэлкыле мытынтыэ’н — ынӄэн А’лялёйӈын.
Аа?
А’лялёйӈын.
Кыкэ, вэты эӄэлюӄ кытпэкавэръыльын.
Ымы ымэты вальа авэръэпык а’ачегпэраэ’.
Ӄытлыги, йъарат мытив ныппылюӄин.
Вынэ мэчынкы гэмэйӈэтлин, ӄэйвэ эвын ынтывылпырмэл гэнъэтлин.
Тэнӈэквъэт ӈэвысӄэтти.
Мургин ӈинӄэю лынъё.
Э’тйыръэ нэйпэнэт ӄэчейыръыт, нэнэймэвынэт ӈавысӄатэты.
этэйвыӈынэт кымгыттэ, э’тйыръэ нанэнаматавын А’лялёйӈын.
энльэтэтынэт А’лялёйӈынэн кымгыттэ ынъеврагты, наёнат ывэрак.
нинэнтыӄин ынйив.
Рэӄыткульын нинэвинрэтӄин.
А’ачеӄӄай мэйӈэтгъи.
Ытри Тыӈэӈӈы ӄынур гачакэтта, ыргынан рычикутэ гэтчылин нымытван.
Матальылӄылык рээн тургичетык нивиниӄин.
Нымэмылёӄэн.
Кынтэчьэтык, ынъевэты нинэнльэтэтӄинэт ӄутти мэмылёйыръыт.
Льэлеӈкы ныкопрантыватӄэн, нымэмылёӄэн.
Тыӈэсӄырык гэтчылинэт ӈирэӄ ы’ттъыгаканъёт.
Нэмэлым Тыӈэӈӈы лыгъыттъыгырыӈӄэн.
А’лялёйӈын а’ачеко нъэлгъи Тыӈэсӄырык: рэтэ нанӈавтыӈатын.
Эвын гэтгивиплыткулинэт чеэкэй вак, нанъянръавынат.
Нинӄэй нагтоа’н - Аа’роӈ.
Чинит ӈавэтынво гэнъэтлин Тыӈэӈӈы, кымиӈыльын, ытръэч вэнлыги ӈалгылегты, ръачо нынымытваӄэнат.
Имыръэнут ыпатъё гамӈыля ныпатӄэн: нэлгын, тэнуйгын, эмыръаяанаӈ алгол ныяаӄэн.
Ынпыначгыт гэнпэвлинэт.
О’мрыӈа ынкъам Тыӈэсӄын эпэну гэнъэтлинэт.
Ытлывъёӄай ныкынъюйвыӄин, ванэван ы’нытрилын:: киткит иӈкылтыльын эвыт ныпириӄин, гэнынрырэвлин.
Ытръэч а’ӄайганма, Тыӈэсӄынэ нинэтумгэтӄин ивинильынА’лялёйӈын.
Ынанкэн-ым ынӄэн, ынанкэн-ым ынӄэн!
Гынэнайӈын таткаёӈыйӈын гапрорма тытиӈугъэн, ӄыятлепы тыгтогьан, гымык тытчыгъэн!
(Катам энантантэнвыкэн въаглыӈыӄай, эвыт лымӈэ (эвлымӈэ) уттыӄэй, ръэнут, нинэпириӄин вэтгавма, лиличыку ӈирэӄ гэнтэ.
Ярак пыкиркин, ӄол пэнъёлгыкэн рытрэлъёлӄыл, ӄол ээкэгйит йымэёлӄыл, тачымкэчгынъёлӄыл).
Ынанкэн-ым ынӄэн, ынанкэн-ым ынӄэн!
Калеляйӈын тытиӈугъэн, ӄыятлепы тыгтогъан, ʔэнъёчго тыйпатгьан.
Ынанкэн-ым ынӄэн, ынанкэн-ым ынӄэн!
Аталвэнӄоро тытэйкыгыт!
ʔАмын-ым миӈкыри!
Тӈагыргырамкэты ӄлегрэргэ!
Ынанкэн-ым ынӄэн, ынанкэн-ым ынӄэн!
Йъэчгатэн экык рэтгъэн!
Ынанкэн-ым ынӄэн, ынанкэн-ым ынӄэн!
Тӈэсӄэрэмкин экык рэтгъэн!
Ынанкэн-ым ынӄэн, ынанкэн-ым ынӄэн!
Тӈагыргырамкэн экык рэтгъэн!
Ынанкэн-ым ынӄэн, ынанкэн-ым ынӄэн янрайъэн экык рэтгъэн!
Ынанкэн-ым ынӄэн, ынанкэн-ым ынӄэн!
Кооӈаглынолгык тытчыгыт.
Ынанкэн-ым ынӄэн, ынанкэн-ым ынӄэн!
Кууӈэйык тытчыгыт!
Ынанкэн-ым ынӄэн, ынанкэн-ым ынӄэн!
Мэйӈыӈэйык тытчыгыт!
Ынанкэн-ым ынӄэн, ынанкэн-ым ынӄэн!
Мэйӈыӄэнъевык тытчыгыт!
Ынанкэн-ым ынӄэн, ынанкэн-ым ынӄэн!
Ӈалгылвыквыкамчетча эчычевытрыкэ тытчыгыт!
Ынанкэн-ым ынӄэн, ынанкэн-ым ынӄэн!
Ӈалгылвыккамчетча эвичувытрыкэ тытчыгыт!
ʔАмын-ым миӈкыри!
Выква тыргыткынатгыт!
ʔАмын-ым миӈкыри!
Гынонканой!
Таляквыйӈын ӄинэйылги!
(Ӈачгымынга гэпиритэ).
Ӈотӄэнына айвавытгырык мытрилгьэн!
ʔАмын-ым миӈкыри!
Майӈыгытгык тытчыгыт!
Ынанкэн-ым ынӄэн, ынанкэн-ым ынӄэн!
Ӄуйвирынӈэт эчычевытрыкэ тытчыгыт!
ʔАмын-ым миӈкыри!
Гынонканой!
Айвыйӈын ӄинэйылги!
Ӈотӄэн мыльэйвэтгъэн.
Ӈалгыл ӄаатагна тэнтильын!
Кэтэм плыткук, нэнагтатӄэн ярагты ӈэлвыл.
Мэӈӄо ёо варкын, айвачы нынтакаӈатӄэн, гивэ.
Гымнин ӈычвайыткэӄай ӄыйӈогын, ямыкаткэӄай гымнин ӄыйӈогын!
Вытку, тымыплыткок, руплыткук, винввъэймит ʔымынчывэтык нинэнлывэтӄин.
Тымыӈӈок, гырыӈӈок, ратамычгын нэнанрыратӄэн рагролмык.
Ынкаткынык тымъёлӄыл, нэмэ рыванӈыёлӄыл ратамыткынык.
Айгоон эвъянватыплыткок, лыги нинэлгыӄин рэквыт ӈэвъэнлыӄыл, чимгъутэ, ӄэлелвынэ нивӄин.
Ӈотӄэн-ым ӈэвъэну ритгьэ!
Эвъянватыплыткок-ым (ӄаалвылё), рыннэн нинэтэйкыӄин ӄэтвынэӈ.
ʔАм рынна нинэӄэтвыӄин, гаворвыӄая-ым нинэтэйкыӄин ӄэтвынэӈ.
Нэмэ ӈэвъэн ныныйтъатӄэн яачы.
Ачгыта ратамыткынык нытрилӄинэт.
Ныгакаӈӄоолгатлен-ым ӄаалвылё.
Ынкъам порэрэты нинэквутӄин, еп атынпыка.
Ынкъам ӈавъанчыӈын ныкамлелёйпыӄэн.
Чеӈэт-ым ӄаалвылё ынӈин ӈутри нытваӄэн, еӄааӄ нинэнчумэтӄин ӈававынральа, нэнапатчаёӄэн кэмлилючыку, катам тынпыӈӈок.
Ынӈатал мэткиит нэнатынпыӄэн, ʔываӄочейӈа.
Ӈэвъэн-ым валята нэнанмыӄэн.
Тымыплыткок, ӄоръачоолга нинэныттувӄин.
Ӄынур ӄораӈы, нивӄин: Ӄӄрр!
Нытэӈвъиӄин-ым, нэнаворвыткоӄэн, еӄайпы нэнамгоӄэн, гамгатывтыв нинэнпэлӄынтэвӄин, ӄаптэйпы нинэгрулмыӄин вытры гыткагты, ӈачгымынга вэриврилӄытъул ʔатав пытляӄы нинэнуӄин, эвыт лымӈэ попокалгын, эвыт ръэнут вальын, мыймыглыӈын, эченур нутэсӄыкин ръэнут, танрогты вальын.
Лымынкы мутлымул вак нутэсӄык гытамо нинэлгыӄин.
Нивӄин.
Ӄулиникэк ынин ӈинӄэгги ʔурэтык нотагты эмтэгъеӈыльу ринӈыт!
Ынӈатал нэнанатвыӄэн ымыльо, нэнапатъёоӄэн аръаля, чеӈэт-ым винрэтыльыт нымкыӄинэт.
Авынральа гэмгэтэкичгытьулӄэй нэнатааӈӄэн янот, эмыннэн рэлюуръыӄэю.
Эвын ныпампычетӄэн ынръам чичгынчыку гаӈавъанма авынральын.
Таӄораӈыплыткотовэкэӈык, имыръэнут этлы этрыткукэ ынан чинит, тайӈо нинэлгыӄин эвъян-ым.
Энмэн нинэтрыткуӄин, нылӄытӄин ӄораӈы.
Нэмэ рамкэпы этлы мэӈӄоры элейвыкэ, юрэӄ ӈойӈоглыӈын рэмкык рэнэрэнӈынин ынин чиниткин.
Нэмэ ынӄэн ʔэтки.
Ынӈатал ынӄэн ытръэттэгын.
Аӈӄальырагэнэвычгын.
Ӈиръэ гайъэлга нытэйӈэтӄинэт, пэнинэт пичыгичильыт.
Амлымыльыт-ым наӄам.
Ымрагэнэвычгын ӈэнри тапӄаеквэ пэнин рытайӈавъё.
Эмрынгиивитэ гайъэлга ӈирэргэри.
Ӄол-ым нолвытваӄэн, пэнин ваӈэчьатыльын, пичыӈыттыкин ирвыир нинэтэйкыӄин, амалваӈ вальын ръэнут, умӄэӈыттыкин, пойгын, ръэнут, тэгрынэӈ, ʔинныпъи, ырыт, мэӄым, черунэӈ, чиӈивэӄ.
Ӄол аӈӄайпы лейвыльын, тъэр вальын аӈӄагыннэк, мэмыл, рыркы, унъэл, ръэв, ымрата нинэнтыӄин.
Ӄынвэрэвыр ӄутиинэ ыннэн пэврамэмылӄай тымык лывавнэн.
Миӈкри, туттэгрынинтык тэгрынэӈ нэнапэчайвыӄэн, нычыпъэтӄин.
Иквъи ынӈот йъэлгытомгэты:
Ратанӈавӈэн!
Ӄол гынник тымык тылваквъан!
Элымӈэ ръэнут?
Вынэ вай, алымы мэмынӄай!
гымык агыннэккэвальэгыт.
Гымнан гаймаӈэн, транмыӈын!
Эплеэн ӄун-ым, плевыр-ым!
Эквэтгъи.
Ӄол-ым пэнин тирвыӈыльын.
Ӄэглынангэт льунин лыгэн эвын янъян нытваӄэн.
Нэмэ тымык лывавыӈӈонэн, выръунтэтгъи, ӄоныр-ым гынмыл кыргам ынӈин иквъи:
Гаймаӈэн!
Транмыӈын!
Ръэнут-ым, лывавыӈӈогъэ, мэтэвнин, рагтыгъэ.
Ярак пыкиргъи, йъэлгытомга пынлёнэн:
ʔЫмто, гынин лынъё тымгъан?
Ратанӈавӈэн!
Тылваквъан, тымэтэквъэн!
Наӄам ныраӄовэтгавэгыт?
Нытымӈэвэтгавэгыт!
Мытив-ым, тымгъан!
мытралвавӈын.
Нарэвыӈӈомык.
Тэӈыльытури!
ʔАтав ӈирэнлеӈу мынйъогъан!
Ръэнут-ым, найъогъан ӄэглынангэт ӈирэнлеӈу.
Йыӄӄэй тъэркин тэгрынэӈ, ирвыир, ръэнут, черунэӈ?
Энаӈалвавытвавыркын гаяален.
Ынкэмир эвыр левлевгынникӄэй амъянъян нытваӄэн.
Ръэнут-ым ӈан, нэркылельэтгъэн, ʔэчгынръэм эвыр ёʔочгын пыкиргъи валяркыляма.
Аӈӄата рыльэтэннинэт ёа, тэвыльатык нылвавӄэнат, миӈкри ёа нинэнлеӄинэт.
Ӄынвэр гапаален.
Илир гэвытрэтлин.
Ӄол-ым иквъи:
Тыттынрыӈӈогъак, нэкэм эвын ганотальоёчгынаморэ, мъэчесӄиквъэк, мымпэгъэк!
ʔАмын нырэӄын-ым!
ʔЭчесӄиквъи, ӈыпэгъи.
Торпанрэватык гычормэпы, тумгиин ʔытвъэт пиринин ӄутиинэ, ритлиннин ынык ʔытвэты, рыгынтэвэннин тумгытум.
Ӄалгота нитӄин тумгытум ваӈэйпык.
Ванэван.
Мэлевилюкыльин нылеӄин.
Ярак пыкиргъи, ымыльо ӈэвъэнти матанэнат.
Ӄол-ым вай пэнин ӈэранъылё кытчыӈаварычгытвальын, ӄоныр-ым тылвакэркыльэн, тылвуйӈэ аваляка ымы.
Нивӄин.
Миӈкри?
Ръэнут-ым?
Ытлён-вай тывъиркын!
Ӈыроӄавкэнак ӄулиӄул валёмнэн гырголяйпы:
нэрэгитэгыт.
Ынӈэ ачемгьотвака, энмэч амъэвэты ӄычемгъояаркын.
Энмэч-ым ӄыегтэлги, ӄулитгивик нарайъогыт.
Эмӄэлелвынэ иквъи.
Рэӄэ мыегтэлгъэк?
Таӈакэркыльэгым, тылвавалякыльэгым.
Ельо, яв-яв!
Виин ӄытваркын!
Яйвачвагырга нэрэгитэгыт!
Энмэч-ым рай аӈӄачормын ӄыгитэгын.
Гитэнин.
Эвын ынкы номръавычгын ганомлен.
Ръэнут-ым ытлён?
Чеӈыттэтгъи, ӄутысӄычетгъи, йъонэн, нинэгчурмыӄин, нивӄин.
Миӈкри мынтыгъэн?
Чегкамчечыӈӈогъэ.
Ӄэлюӄ-ым вай аӈӄачормын мыкуттыльын.
Чимгъун етгьи, иквъи.
ʔАмӈот?
Миӈкри мынтыгъэн?
тымнэн.
Ръэнут-ым, тиръыӈгъи.
Ылвылю тымыткоӈӈонэн, ынин йыпавэръын ымыльо плыткунин.
Ӄынвэрэвыр тароӈгьэ, ӄоныр-ым гатаронлен-ым, гатаранлен ымыльо.
Ынръам майӈымэмыл тымнэн, майӈыӈэгчыӄык рытрилнин, ӄытрыткынык.
Гычгыръогты гэлилин, элетвыркын-ым вай ръэнут.
Ынин ляйвын, вины ратчыӈаннэн, таӈгэвэты рытчынин.
Яраӈы ынин тэӈэвытрыкэ рытчынин, онмычыко миӈкы.
Тэӈэлейвыкэ гэнъэтлин.
Йыӄӄэй-ым гивэ.
Ныпичыгичигъэн?
Роолӄыл ымыльо гэнумэкэвлин.
Мэмылчыӈын-ым вай вычгытээркын ʔэӄэгник, омомык.
Наӄам ынръам таӈвытратэты еп ыяайпы, таӈэргылӄык рытрилнин.
Вычгытээркын ымкыткынӈэт, ыманоӈэт.
ʔАм эрэтыткуръугъи, чикъымӈытэтгъи.
Гынунэлеръуркын-ым.
Ӈэнку ʔытвыльын вытрэтгьи, пэнин ваӈэйпыльын: — Ельопэл гымнин ʔэми?
ʔЭмитлёнайгыт?
Мытытгивимык!
Амгынёта тыгтыгыт!
Гы!
Нинэвинвыгитэӄин лыгэн аӄочеткынка.
Пэнин-ым рай ӄол ваӈэйпыльын:
ʔЭмитлёнайгыт?
Амгынёта тыгтыгыт!
Ӄынвэрэвыр ӈагчыӄыткынык ʔымрил таӈэлгыпэраӈӈогъэ!
Ръэнут-ым, эвыӈӈогъэ.
Эвӈан-ым ӈанӄэн!
Тумгэпил-ым ынкы гэвъилин!
Ӈыпэгъи.
Рычеӈкээвнин, чейвыгъи ӈэнри ӈаеӄопы.
Ӄээӄын тыттэтгъи, таалгылятгъэ ʔытвыӈӄачагты.
ʔЫтвыльын эвын ӈанӄэн нылеӄин, гычурмык гэйыӄэтлин.
Гуӄ!
Галгота нитӄин ваӈэйпык.
Яко, яко!
Ӄыпэлӄынтэтги!
Чит-ым, амгылёта тыгтыгыт!
Мэлевилюкыльин нылеӄин.
Ӄоныр-ым таӈакэркыльэн тумгытум нэмыӄэй.
Чеӈэт-ым турымпэльын амтэвыльатык гатгытлёлен.
Пэтле въигъи.
Ӄол-ым вай ярак пыкиргьи, ымыльо ӈэвъэнти матанэнат.
Ыннэн гивик льэлеӈитгъи, эвыр ытлён миӈкэмил тумгытум ганоратвавӄаатлен, ынкэмич эвыр вытку райъопанӈынэн.
Гынунэлеръук ёпаннэн нэмыӄэй.
ʔЭптэ ынкъам элвэк ʔымрил элгыпэраӈӈогъэ.
Эвын-ым кэтэм ынин ʔымрил.
Чавтытымкэпы ӄэплюнин.
Тэӈгынин тайкыё!
Наӄам гыт яйвачвагырга люӈгитэтэ нэнтыгыт?
Пэлянэн, рагтыгъэ, ымыльо ӈэвъэнти матанэнат.
Ынкъам ытлён ваӈӈогъэ, ӈыранӈава нъэлгъи.
Мытлыӈыргарэ йичьэмрэтти.
Ынанӈэнчьан эӈэӈыльын, ныӈэвъэнӄэтӄин.
Ӄутти ынээльыт вай ныӈавтыӈӄэнат.
Ӈавынйытравма тымӈэнотагты нэквэтӄин ынанытляӈэ.
Эмӈэвъэнъэнӄэтэ, ӈавынйытравыльыт нэнапэляӄэнат йичьэмитгумгыт.
Нивӄинэт-ым ынээльыт:
Ӄынӄыритчыӄиквыткы!
ванэван.
Йъэлыги пэнин ильуткульын, ынпычьынтыёйӈа таӈочьё.
Ӄынвэр эвыр иквъи эльоткоʔаачек ынаальэты: — ʔАмын-ым ытлён!
ʔЭптэ гым мыӈавтыӈгьак!
Гынуннутэкин ӈэнкукин яакэн ӄунӈээккыльын чавчывайӈын, ытръэч ӄунӈээкык.
Уйӈэ эккэкэ, тылвамынан ӈааккайӈын.
Наӄам ынръам нымтумгыӄэй эӈинӄэйкыльин, нэмэ лыгэн гэӈэвъэнэ.
Ымыньо ганымтомгыма гэпэлӄэтлинэт ынпыначгыӄагтэ.
Ръэнут-ым?
Ӄунэмэркэчечьын ӈааккайӈын тъылыӈӈогъэ, ытръэч ӄаайпы лейвыньын, имырэӄыльын, ытръэч амынан эмэркэчечьын.
Ӄынавэр тылевъитэӈ итыркын.
Рочгыпгьэ.
Въигъи.
Ръэнут-ым, ытлыгыӄэе ванэван нынрэӄэвнин, пэнин рыралкотваё.
Ӄынвэр эвыр, эргатэты нымтумгыӄэй ӄытгъи армачьэты.
Ивнин ынӈот, иквъи: — Аны, ӄа!
Малрэтыляльэгым!
ʔАмӈот миӈкыри!
Опопы мынынтыгъэн, мынынӈивын!
ʔАмын-ым эвыр, гынан чимгъутэ, эвыр-ым нырэӄын-ым!
Нырэӄын-ым!
Ынанвэнчымӈы, ивлыгилильын, эйминнин.
Эйминнин-ым, вэниннин.
Ръэнут-ым ытлён, вай рынэнин пэнээльын ралкочыкойпы.
Миӈкри вай?
Ытлыгыӄэй тымӈэтваркын.
Гыпиничульу нынтомгынпыначгыӄай въильымиглитыльын.
Ӄоныры ынкэмир ӈэвъэн этлы эвинрэткэ, пэнин тылвамынан ныгпиничуӄин.
Вэниннин-ым чымӈачгын, ымы орвоор вэниннин.
Кылгэннин-ым, йылгавэтываӄ ӈавысӄатыйӈын орвыткынык эноманнэн.
Ынкъам, кылгэтыплыткук, вэлёйпы рывэтгаваннэн, катам рытрэлыӈӈок.
Ивнин ынӈот, иквъи:
Тагам!
Гынан эвыр, миӈкри чимгъун рэтэгъеӈгъэ, ынкыри ӄэквэтги!
Ръэнут-ым, ытлён рытрилнин.
Ӄээӄын эвлыгэлеӈӈогъэ, вэнчымӈачгын-ым миӈкри?
Ӄынвэр-ым ивлымэтэквъи, авэтынаӄ эквэтгъи.
Мэрынрэ чейвыгъи, тылейӄэтэ итгъи, ӄынвэр эвыр ӈан ʔирэмъетгъи.
Ръэнут ытлён, пэнин ильуткульын ӈанӄэн ʔаачек, аӈаӈъаачекӄай, ынпычьынтыёйӈа пэнин таӈочьё.
Иквъи ынӈот: — Гымнин ӈэвъэнлыӄыл, вай-вай тылеркын!
Пэнин таӈочьё ынпычьынтыёйӈа.
Гагаймавлен, гэӄитпэвлин очыткольын.
Ръэнут-ым ытлён, пэнин тылельын чымӈачгын амвэтгырыӈ, таӈамвэтгырыӈ ынкэгйит, майӈыӄоленотайпы, гыноннотайпы.
иквъи ынӈот: — Гук!
Гымнин ӈэвъэнлыӄыл эймэвыркын.
Миӈкри-ым митгъэк?
Тычемгъотымӈэвыркын!
Ӄынвэр эвыр вэнивыргыргын наачомтагнатыӈӈогъан.
Ӄынвэр пыкиргъи.
Ръэнут-ым, ечьамэттомгэты иквъи:
Китъам, рай!
Ӄыгитэсӄиквыткы.
Ратанӈавӈэн!
Ӈотыӈ ръэнут пыкиргьи?
ʔАмын-ым ытлён, эмйымгымгэ, лыгэн ныгитэӄин, панаальывытрычгын.
Ръэнут ӈот?
Ривлыгилиркынин чымӈачга.
Ръэнут-ым ытлён, очытконтыёйӈа пэнрынэн, ӄынвэр рырыткунин.
Пэнин ильуткульын вай ʔаачек.
Ръэнут-ым, ратвынэн, ыныкӄач рытрилнин.
Ӄоныр-ым эвыр очытконтыёйӈын ивнин:
Гымыкӄач ӄытрилгын!
Иквъи ынӈот, ивнин:
ʔАмын-ым мэквэтгьэк!
Ытлён вай танӈааркын, ывэггыргын мылӄыриргъэн, ʔэмитлён?
Чеӈэт ытлён, тиквъэк ытлён, гымнин вай ӈэвъэнлыӄыл, ывэггыргын-ым мылӄыритчыӄиквъэн.
Гынан-ым ӄынъётвагын, торэлёльатыӈӈок ӄинэӄэплюги, тынотлыркынэгыт!
Эквэтгьи, ильуткугьи, анӈатгъэ.
Ӄэглынангэт этъо ӄээӄын мынгытлыӈын рилюнин.
Лыгэн-ым ӄэплюнин ынтыёйӈа анӈатьаачек:
Тагам, ӄынватгэ!
Вэнъом гынан!
Ягтачгыргын ӄырэтгын!
Левыт рилюнин ʔаачека, пыкиргьи, ӄэлюӄ-ым чыкээквъи.
Гу!
панэн-ам вай ӈэвъэнлыӄыл нарычгытваӄэн!
Нэмэ ӈан эквэтгъи, гынмылкинэк ʔораӈ вагъэ.
Ӄынвэр эвыр пэнээльын ӄутгьи.
Иквъи ынӈот:
Йъарат томаквъак!
Нэмэ ӄэплюнин ынпычьынтыёйӈа ʔаачекӄай.
Йылӄэтгьэт, эвыр эргатык пэтле кмиӈэтгъи.
Нымтакачгыт пэтле мэӈӄо гаалёмръоленат.
Китъам, ӈавъанрагтатыльэн ӈэвъэн мынльусӄиквъэн!
Ръэнут-ым ытлён, ӈутку пыкэтчагьэ гамганымтакачгын, ымыльо чымче вальын.
Китъам, ӈэвъэн мынльугъэн гынин, вайынрэ нъурэквъэн!
Иквъи ʔывэӄуч:
Аммынгытлыӈын ӄынъурэвэтгын, амкагынмылгын!
Эмкэгынмэ ныӈойӈынэлёръоӄэнат, ныкэгытрэръуӄинэт ӈойӈынэлёнвэпы.
Ръэнут-ым, эргатык иквъи ʔываӄочеты:
ʔАмын-ым мынъалярантомык!
Гымнин ӈэлвыл манаӈатыркын, мынъёпатгьан!
Ивлыгилильын чымӈачгын нэмэ нэймитгъэн.
Авэтываӄ ӄонӄаа накылгатыӈӈогьан, наӄам нымкыргэри тэнмавыльыт, ӈыраргарэ рыпэт.
Очытконтыёйӈын гъываӄочема ӄутгьи.
Вакъогьат, ӈэлӄиквъэт ӈыранӄытчеӈа.
Эльоткоʔаачек иквъи:
Тагам, ӄилкымъетгытык!
Ӄээӄынуӄэй лыгэн вагъат, лылепгъэт, эвын ярак гэпкирлинэт.
Нымтомгынпыначгыӄая льунинэт:
Гук, нивӄин, гынин ӈотыӈ ӈээкык гэетлин гъываӄочема!
Этлы аалёмка итыркын, пэнин ʔэмпытвальын ытлыгыӄэй.
Мэӈӄо ныетгъэн, чеӈэт въильын?
Миӈкри вай, йъарат мэрэяаркын.
Ӄынвэр эмъыму гэлилин, рыпэт ныравӄэргатӄэн.
Ӄынвэр ынтуулпыр ӄытгьи:
Вынэ вай, ӄэйгыпэ гэенмури!
Этлы алымалявка.
Ӄынвэр-ым ӈээкык ӄытгъи эвын кмиӈыльын.
Вытку ынкы лымаляквъэ, чевтысӄутгъи, коргаквъэ.
ʔАмын-ым ытлён евъагыргын гитэк.
Гэӄупӄынтэтлинэт гэӈэвъэнэ.
Миӈкри вай, ампыннытвак, тылваӄамэтвака.
Тъэче вагъат.
ʔАмын-ым ӈэвъэн ʔываӄочеты иквъи:
ʔАтав, ӈэлвыл ӄыпэнрыгын, ӄылӄыритчыӄиквын!
Митьэлыги эвынъысӄэкут, авынваӈӄачтэ ӈирэӄ левмилеӈыт, ынӄэнат рэвытрэнӈыт-ым.
Ынкъам ӄутти ʔылӄэльыт, элгаттэ, увлылельыт лыгэн, нэмыӄэй левмилеӈыт?
Ынӄэн ӄол мэйӈъылӄэльын, ынанмайӈычымӈы, ӄорэн-ым очоч, ынӄэнат ынӈэ апэляка!
Ръэнут-ым, ʔаачекычгын эквэтгъи, ӈоонкы тынек-ым вэтчагъэ, ʔэгӄолягъэ.
ʔАмын-ым ытлён кэчьэгинив пыкиргъэт, янракачьагэнэв ымыньо.
Гы!
Ӄынумэкэквыткы ӈэлвыл!
Ӄэглынангэт ӈавылчыӈын нэныпкирэтгъэн.
Ынанмайӈычымӈы ʔыттъыёл ӄаак ининигъи.
Миӈкри нутэтэ вальын ӈалвылчыӈын нымкыӄэначгын.
Ынӄэнат рэльугнинэт, эвынъысӄэкут, эвырэлгаръылӄэльыт.
Ымытвата, ымльота рыннинэт.
Ръэнут-ым, гэмгуттуут нинэӄэплюӄин, эвыр ʔоравэтльо нылӄугръуӄин, чымӄык агыткаӄаткыльэн, чымӄык амынгыӄаткыльэн, чымӄык ӄунлылельын.
Наӄам нэнъыӄэначгыт ымыльо, леӈытаӄ-ым ӄаагтатыльыт.
Ырык нотагты муулӄытгъэт.
Ярак ӈалвыльычгын нэныпкирэтгъэн.
Ӈутку нэнвыргыргэквъэн.
Ынӈатал нымытваӈӈогъат.
лымынкы.
Ръэнут-ым, ӄынур нэнатчыӈатгъан, леӈытаӄ-ым нэтульэтгъэн, нъомрынатчыӈатгьан-ым лымынкы, ынръам айылго нэлгыгъэн чеэкэй улювкы, лымӈэ рэлӄутгъэ юрэӄ.
Ынӄэн-ым ынӄэн, ӈыронӈэнӄагльан, рулӈинӄэглъэн.
Ӄун ӄэйвэ ынпычьыӈинӄэй ʔоптыӈэнӄай.
ʔАтав-ым ӄаайпы ʔылё галяйвыӈӈолен.
Эвыр-ым ынӄэн тымъён ытленъюӄэй, таӈкынмалвальыӄагтэ гатлювъёӄая.
Мэйӈыльыӄэгти таӈкынмал.
ʔАмын ытлён ынӄэн нымнымин ӄол винрэтгъи тэгинӈэтык, этыӄун йичьэмиттумгын ръэнут, ӄэйвэ, вынэ гэйичьэмэ тэгинӈэтгъэт.
Ръэнут-ым ытлён, ынӄэн яральыт ʔатчаркыт.
ʔАтчак лывавыӈӈогъат:
ʔЭми ʔоравэтльан?
Ӄынвэр эвыр вэлюгъэт.
ʔЫттъыйӈын-ым ынӄэн нэвилюлгэтгъэн, энарэльо эвын ип-эм ынӄэн-ым ытлён нэнатвагъан.
Энатватъыттъыйӈын ӈаргынэнагты йыньёлӄыл таароӈкы.
Ытлён вай налӄырэрыӈӈогьат ынӄэн тымъё, тымӈэвыльо нылгыӄин.
Эвын ип-эм ытлён маччечавыӈӈогъат, эвыӈӈогъат ынӈот:
Тынӄынаранмыӈын?
ʔЭми ӈот ытлён?
Ынӄэн ытлён ʔыттьыйӈын ынӈин нэнтыгъэн.
Ръэнут-ым ытлён, ʔыттьыйӈа лымынкы улювльуювнин.
ʔАмын вай-ым гаеӄален.
Эйгиръювынин лымынкы, льуювнин, чеӈэт нымкыӄин.
Миӈкри ʔынынтыгьэн?
Амъянра гэтчивлин амманаӈ.
Вэчеты гэтчынин рырагратык.
Ынкы вай-м опопы!
Вэлер-ым никвъэт:
Вэлер-ым мытъымльугъэн!
Ярат-ым лымӈэ пагчеӈгыргын мэйӈылыӈыр, амӄынъычо эквыргын вальын:
Миӈкри ӄытгьи, ʔэмитлён?
ʔОравэтльан тымӈэквъэ!
Эвын-ым нычичэвӄинэт, нитӄинэт:
Ынӈот-ым, нанмыгъан!
Унтымэквъэт, иквъэт, нъыттъымльугъэн:
Эвыӈан, ганмылен!
Ръэнут-ым, нымтомгычгын ынӄэн пэнин тармачьыӈӄаанматыльын ынык пэлгэты.
Гы!
Ӈавъанчыӈын-ым вай ытлён ӈэнӄаеты, пэнин орайылӄыньэты, уткучитыльын.
Нивӄин:
Этыӄун нанмыгъан.
Мэчичьу урэйылӄэтыркынитык!
гэтэӈэйвулетлинэт.
Въэйӄэгти нылӄэгнэвӄинэт.
Кэтэм эвын нынпыткэвӄинэт.
Унӄэн-ым нэлӄыриркын — ʔэмитлён тэгинӈыльын?
Ръэнут-ым ытлён!
Нымъеквэ!
Ӈэнри нэлӄыриркын мэйӈымыгнымык, пытляӄ-ым ытлён, ӈыркэквъэт ӄынур.
Ръэриӈыткутэ, пынлёткота нымъеквэ, ӄынвэр эвыр нэнкэтэмэвыркын пыӈыл.
Ръэнут-ым, пынчоткота эвыӈӈогъат:
Вынэ вай, аӈӄальырамкэты гарантолен, гамытӄырэлен.
Яральыт-ым вай ӄынур тылянвыгъет ʔатчаӈӈогъат.
Эты ӈан эмувикыт, эты гаярама, амӄынъылё ныягнагэчеӄэнат, наӄам эвын ныпэлӄынтэтгьэт, нырагтыӄэнат.
Аръаля кытчайва, этлы гэкэӈэ иткэ.
Пэнин рырэляӄатвоочгываты ӈатйыръыйӈыт пэнин рытъёт.
Ӄынвэр ӄолетъылё ӈэнку вытрэтгъи гэкэӈыльын, эвыр-ым ымыӈ муульын ӈэнку вытрэтгъи яалыӈӄач.
Нылеӄин муульын.
Ръэнут-ым, лиӈыльыт эвыӈӈогъат:
Энмэн-ӄун ӈотынӄэн!
Ынкы ʔатчаӈӈогъат, тылеркын-ым вай тагэнӈыльычгын катам ырыкагты.
Ръэнут-ым, эймэквъэт ӈутку, тэӈчымче нъэлгъэт.
Эвыр ӈан чичеквъэт, миӈкри вай гэрлинэт.
Лыгэн чичеквъи, нывилгъи.
Ӄоныр-ым эвыр иквъэт:
Ытлён вай мыйъогыт!
Гук!
Элымӈэ!
Гук!
Ивкэ ралӄаӈынвык!
Виин нырвэӈэтӄин:
Мургин вай йыӄӄэй ярак гэнчегитэтлин?
Гынонпонтасӄык нэнпыткэквъэн.
Йыӄӄэй эйвулеткылинэт ырыткук?
Гэтэӈвъентылин.
Ӄутысӄичетгъи, тыгаръэлягъэ кытгынтатгъэ.
Ынръам ӄутиинэ кытгынтатыльын ӈэнри ӄэгнэвлин.
Рыратӄаптэк иннин.
Пирӄыгьи ӈэнку, накытгынтыпэнрыгъан.
Панэн-ам нэюльэтгъи, льогты лылепкы.
Ръысӄычгэ левты наркыплыгъан, найванчемаквъан.
Ръэнут-ым вай, ӄоныр-ым муульыт эймэвыркыт.
Виин пэлягты иквъэт, ӄулимич-ым вай гэнъэтлинэт, гэймэвлинэт:
Вако!
Мургин ылвылю мытпэляркын!
Тэтъын ӈан кычавчьатгъат ярагты.
Лыгэн вай раёвынво лыгнин ӈавъанчыӈа ʔывэӄуч.
Ытръэч пууръыткугъэт ӄынур ынӄэн.
Рагтыгъат-ым тэгинӈыльыт.
Ынӄэн етгъэт вай ӈанӄо, гынуннутэк-ым вай ипэ нытваӄэнат.
ʔЫръынивӄинэт нымъеквэгты тылеӈит:
Мынӈыркэвыркын!
Ӄытлыги тэгинӈысӄивыльыт.
ʔЭквырг-ам лыгэн чечатльаӈэты нымӈылёӄэн тагэнӈыпьычгын винвэ, тымысӄэвъё:
Минкы варкын?
ʔЭмитлён?
Ачвачьэты нивӄинэт:
Мынӈыркэвыркын!
ръылеӈӈогъат-ым ӈанӄоры.
Эвыр ʔылетгъи, тэтъын ӈан муулӄытгъэт.
Чаагты ӈанӄоры, рымагтэпы, гыноннотайпы.
ʔЭквырг-ам эвыр элетэ найъонат.
Ӈутк-ум вай элеӈитгьэт, миӈкы вай-ам рочыӈкы ӈутин Экулымэк, гивигьэт ынкы.
Нэмэ яврэнръогъэ, айгысӄэты ʔиргъэт.
ʔЭквырг-ам эвын, мыӈкы нымтэгын, Эндэгыркэнӄач нывилгъэт.
Йыӄӄэй-ым гивэ, анымкэляӈэты ныгалянат танӈынотагты.
Нымтэгнык ынкы нывилгъэт.
ʔАтав ыргынан, йыӄӄэй ыргин тагэнӈывагыргын тайкыё?
ʔАтав ыргынан, чиниткин нутэнут гапэлялен.
Ӄынвэр эвын нытайыӈӄэн пытӄытагэнӈытык.
Лыгэн пууръыткугъэт.
Ӄэйвэ ӈэнку нытванат-ым, ӄырым ръэнут нэнъыльугъэн, чеӈэт пууръыткульыт.
Чымӄык-ым энмэч ӄэйвэ чеэкэй нытваӄэнат, энмэч ныннъалекатӄэнат, ныӈэвтумгэтӄинэт, нырэӄӄинэт, чеӈэт ръалё нынъэлӄинэт, миӈкри чимгъун ныплыткуӄинэт.
Миӈкри эмэлкэ майӈываӈэгыргын ныплыткуӄин.
Миӈкри вай чымӄык, ӄынур нылпууръыткуӄин, нъэӄэлиӈэтӄин, ӄэлюӄ-ым миӈкри, тэгинӈыльын чечатльанвычгын-ым ымыльо.
Ӄутиин-эм кэтэм тэгинӈыльын этлы энанмыкыльэн.
Элвэльин нэнанмыӄэн, эвыт лымӈэ экык, кэтэм чымчекин, йичьэмиттумгын ръэнут.
Рыглётавэмэнӈата нинэнтыӄин.
Нивӄин-ым: — ʔЭптэ ӄыглёгэ, ӄытэвиминӈыги!
Ӄэйв-эм ытлён тоттагэнӈатыльыйӈын мэйӈылыӈыр нъэӄэлиӈэтӄин.
Эв-ам ынӈин нылпууръыткуӄин, нымэлевӄин, ʔэӄэлиӈэтык ныпааӄэн.
Ынӄэн ытръэттэгын.
Ӄун-ым ытлён ӄонпы айгысӄыӈӄат нъэлгъэт.
Тэнанытгэванӈа ынӈот ӄулитгивиткук.
Мынгытча гивигьэт ӈунку.
Ынанӈэнчьан йичьэмиттумгын этъым ӈанӄокэнайпы этъым вай гуйвэллин.
Пэляк ынкы ылвылю лейвыгъи.
Нымнымык ныгаляӄэн, мыкнымык.
Ӄытлыги-ым ытлён амгыевкы ыннаннымэты, рымагтынымэты нылеӄин.
Ӄытлыги-ым ӈан амойвачгыргылвачгын.
Пэнин ӈитльэтыльын ынӄэн-ым ӈанӄэн гыюлетрэмкэ ганывъёльавлен, ӈанӄэн ынӄоры.
Ръэнут-ым, пыкиргъи, ръэлетгъи ӈэлвыльык.
Йыӄӄэй эйгулеткыльин ырыткук?
Леӈытаӄ-ым пууръыткульылӄыл ытленъюӄэй ӈыроӄавӄай.
Йыӄӄэй-ым эйгулеткыльин ырыткук?
Майӈъаткэвма ӄэгнэвнин ойвачвагырга.
Ӄачачгынъегнэн.
Ынкъам эквэтгъи ӄэлюӄ-ым ылвачгын.
Наӄам нымачылвавӄэн, наӄам ытлён ӈоонкы гэвытрэтэ.
Эргаръогъэ, панэна вытрэтыльын ынкы, ӄынур мальатчальын.
Эты ӈан ʔыттъэ айъока, гъаттъыма наӄам.
Ръэнут-ым вай?
Чавчыварамкычгын йыӄӄэй уйӈэ ʔыттъыкэ?
Гъыттъылин, мыкъыттъыльын!
Ойвачгыргын нэрмэӄин, чимгъун ӈунри гэнлилин, йъэлыги эмувикитэ йъонэн.
Этлы ӈан гэкэӈэ эвыт лымӈэ иткэ.
Ӄун-ым ӈан кыеӈ эвыр имимык.
Наӄам гаӄэтыӄаатленат мимылти, наӄам тылвъылкэ.
Ынкъам гэкэӈэ этъым люӈиткэ гитлин.
Вэлер-ым ʔамын ыннэн ʔыттъыӄэй .
люӈынлейвэ гэнтылин.
Ытръэч лыгирӄэй гэнлейвылин.
Ръэнут-ым, гынтэквъи чеӈэт ылвачгын, льунин.
Ӄэлюӄ-ым кылельэннин.
Чеӈэт эвыр ойвачгыргылвачгын, майӈыгытгылӄатгъэ, тинылӄэтгъи, этлы ӈан нотасӄыеквэ эгынтэвкы,
йъэлыги ӈан тинылӄэтгъи.
Ръэнут-ым, ӈанӄэн гытгырочгын этлы эвытрэткэ, ынӈин вальын майӈыгытгын.
Пэӄэтатгьэ, ойӈысӄытатгьэ, итъунтэтгьи тинлыӄык, ʔиннымлегъи, киквъи ынӈин.
Рыпэт ӈирэче, тиквъэк ытлён, киквъи.
Ӈирэӄэвкинэк кивкинэк нымнымэты ӈэвъэн ӄытгъи, леӈытаӄ-ым энанпынляквъэ:
йъэлыги ӈан тинылӄэтгъи.
Ръэнут-ым, ӈанӄэн гытгырочгын этлы эвытрэткэ, ынӈин вальын майӈыгытгын.
Пэӄэтатгьэ, ойӈысӄытатгьэ, итъунтэтгьи тинлыӄык, ʔиннымлегъи, киквъи ынӈин.
Рыпэт ӈирэче, тиквъэк ытлён, киквъи.
Ӈирэӄэвкинэк кивкинэк нымнымэты ӈэвъэн ӄытгъи, леӈытаӄ-ым энанпынляквъэ:
ʔЫвэӄуч гымнин ʔэмитлён?
Нымнымыт иквъэт:
ʔЭми?
Гэръэлин?
Атӄалвайӈын-ым йъонэн!
Гук!
Элымӈэ!
Тагам!
Мынылӄыритчыӄиквъэн!
ʔЭмитлён?
Тагам!
мэӈкалӄаӈынвыгъэт мынлеркын?
Эквэтгъэт ӈирэргэри.
Ыннэн-ым ӄлявыл нымнымин яалятгъэ.
Амманаӈ нъэлгъэт, ӈэнку айвэкэнак атӄыйӈык ылвайӈык вытратылӄаӈынвык.
Ӈэвъэн-ым ытлён нотасӄэпы энарэрыӈӈогъэ.
Ӄол-ым тэныткынэты, ӄоныр-ым ӈэнку, ӈоонкы, ръэнут ӈан нуувэтӄин, этыӄун тинтин, ръэнут?
Ынӄэн йъонэн, рэймэвыркын.
Люур ӈотыӈ рэймэвыркын-ым вай чымчэӄэй, рыкатамавыӈӈонэн, алкылыӈӈонэн.
Эвын ынкы энмэч таӈапаӄатлыӈ.
Льулӄыл тинтинык гинэнчыӄэтлин.
Лынавнэн тумгытум.
Эвыр етгъи.
Эвын ынкы тумгэпил.
Нэйӈэгъэн ярагты.
Ӄэтэвӄун ынӄэн ӈэвъэн гэкэӈыльын.
Ырытти катам рынрэты мынгык, эвын ынкы гэвъилин.
Нанрагтатгъан.
Ӄэтэвӄун ӄол йичьэмитгумгын нымтакачго нытваӄэн.
Нагтыгъан.
Катам нэнмигчирэквъэн.
Ойвачгырга этъым гыёлятварата ӈанкойпы вэлвавылӄэва нуйвэлгъэн.
Ылвайӈын этъым нанывъёляквъан катам кытур.
Ӄуннымэ-ым нытваӄэн чавчыв ӈэранрата, ӄоныр-ым гэнымтумгэ.
Йъарат гэйилыӈэвлин-ым нымтумгын.
Амонайгын-ым нынны.
ʔАмын-ым ынӄэн мэйӈэрмэчьын Амонайгын.
Ынкъам ныӄытлиӄин ӄаайпы лейвык.
Ынкъам этлы эначгэӄаанмыкыльэн.
Ӄэлюӄ-ым гэчимгъулин эрмэчьын, гивлин:
Лыгэн раӄылкылчыӈын.
Иӈӄун чамъам рэӄын ривӈынин: ʔаӄараӄынэвкы вальын.
Ӈавъанчыӈын-ым эвыӈӈогъэ:
Мытӄупӄэтыркын чавчываночыӈкы!
Мэвын гивэ, тынмыгъан: мырвэ мытитыркын!
Читэвын авалёмкыльэн ʔываӄочейӈын торынвэтгаватык.
Амӄынъычо рывэтгавага гивэ ӈавъанчыӈын апылмаркэгыргын.
Ръэнут-ым, ӄынвэр эвыр лымаляквъэ.
Ръэнут-ым, ӄаагты ӄытыльын кыленин.
Ӄорак кынмал ваӈӈогъат.
Ӈэгны ӈоонкы варкын.
Нымтомгычгын иквъи:
Кит-ам!
Ӈаан ӈэгны мынгитэсӄиквъэн, мынрэӈгилимык нэкэм эвын, мынъёпылӄэвмык!
ʔАмын-ым нырэӄын-ым!
ʔАмын-ым нырэӄын-ым!
Ынӄэн леӈытаӄ-ым, эрмэчьын иквъи.
Лыгэн ӈэнку кувлылӄытгьэт, ӈэйык пыкиргъэт.
Гэмэпирэлин-ым, пэнин-ым яачы лейвыльын нымтомгычгын.
Лыгэн-ым ръэнут кувлылӄытгьэт, яалейпы пиринин.
Гынмыл-ым валячгын атчэты миӈкы гэнтылин.
Пиринин-ым, ӄачакэна мынга нанӄын ымычвэта рыннин.
Рытрилнин-ым, тыгаръэлягьэ, кытгынтатгъэ, пэӄэтатгьэ, ӄэлюӄ-ым ымычвэта.
Ванэван этлы энрэӄэвкэ, лыгэн пэлянэн.
Рагтыгьэ томгайӈын, ярак пыкиргъи, киквъэт ынӈин.
Ынӄэн вулӄытвик рагтыгъэ.
ʔЫваӄочейӈын ӈавъанэты-ым турыпкирэ этлы авэтгавка.
Кыеквъэт эргатык.
Тагам!
Гымнин итык гынник тыплыткугьэн, гынинэт ынръам рырэӄэвыркынэт?
Ӈавъанчыӈын иквъи:
Гук!
Элымӈэ!
ʔАмын гынан аръаля ымыльо!
Гук!
ʔУрэгынин вэтгав.
Гэплыгынникэ мынытвамык!
Ӈавъанчыӈын итчывъеӈъэлгьи:
Эгэй!
Тагам-ым!
нырэӄын-ым!
Валяйӈын рытъэннин тэӈымнэнин, пучьэчыку йъонэн.
Чейвыгьи энаагты.
Эвын нымилгэтӄин, ӈэнку йъонэн.
Ръэнут-ым тынпынэн.
Пэнин милгэтыньын ӈэвысӄэт.
Миӈкри эӈэӈӈэвысӄэт, ӄэтвынӈэвысӄэт ынан чинит.
Пэнин милгэтыльын.
Ытлянъёӄагчыӈын валёмгьэ, ӄалгэкэтльаӈэнӄагчыӈын.
Тэтъын ӈан, кынмайпы ӈытогъэ.
Эвы-ӈан пъояачейпы ӈэнку ӈытогъэ, гынтэквъи тымӈэнотагты.
Ӄутиинъэм выргыргэтыльын валёмнэн.
Тымык лывавыркынэн ӄол-ым вай, ӄынвэр пэчасӄэвнэн.
Ӄун-ым вай янот-ым гыткарытрыттэ чывиткунинэт, мынгыкэн-ым ымыӈ чывиткунинэт.
Пэнрынэн-ым ынӈатал ӈэнӄагчыӈын.
Эвын гэйӄунтэтлин.
Мэткиит йъонэн (êûåëãîíýí).
Утьым, ымыльо ръэнут, чывиткунин, оргырэл.
Ръэнут-ым ытлён, увэлӄычгын тэйкынин эмутъымин, оргырэлен, гаёмроттыма.
Ынкы рытрилнинэт-ым ынӄэн.
Туръюӈэтык пэнъёлгычгын кэнрэтгъэт ынкы.
Ӈылгылчыӈын-ым аны!
Ӄоныры тэнтымгык гырголягты кытьэӄопыӈ нылӄытӄин.
Читэвын ʔыттъыльыт алваӈӄач нытаӄэнат, вэлеквойгойпы рагтыльыт.
Ӈылгылльогъат-ым ынӄэн, ӈэнри пъултыгъэт.
Пыкиргъэт ӈутку.
Ръэнут-ым вай, миӈкри вай, панэна пэнъёлгычгын варкын.
Лыгэн-ым эвыр ралӄаӈын вай варкын, ынӈот ʔам!
Гэчеӈыттэтлин Амонайӈын тумгытум.
Чит-ым ытлён тульэтгъэт: ӄэлюӄ-ым вай рэӄын риквъэ, чеӈэт нэльунэт?
ʔАмын-ым вай, ынӈин гитигым!
Гык!
ʔАмын-ым ʔэптэ тури мынмытык!
Ӄэлюӄ-ым вай, йыӄӄэй авэтгавка ринӈытык?
Го!
Вынэ ӄырым!
Ӄынур майӈармагты лявтытаӄаӈӈогьат:
Энмэч ӄытатаӄъаӈыткогэ!
Гы!
Итык-ым ӈан ынӈин авнавэтгавка.
Гыто нъинэлгытык, нъэнарагтантык!
ʔАмын-ым ӄэлюӄ-ым, тумгэйӈыт!
Мури нэмыӄэй ынӈин мынинмык!
Гыт-ым, тиквъэк, нэмыӄэй нъывэтгаквъан.
Наӄам таӈгэлеквыргыт.
Энмэч-ым киквъэт ынкъам ынкы.
Ръэнут-ым, амгээнвэтгаквыргын ныяаӄэн.
Эргатык-ым татаӄъагнэнат.
Этчылвавытвагыргын орвыт ритчэвнинэт.
Вэнлыги пыкиргъэт ӈэнку, атарго нъэлгьэт вэтгавкы.
Ръэнут-ым, чычеткинэгинивэ яврэнак найъогъан, нанмыгьан.
Амонайӈынэн ӈэвъэн энмэч тыльугъэн, гынан-ым экык льугъэн.
Энмэч-ым нынны гымнан лыги: Тӈэчейвыӈэ.
ʔАӄагэвэӈэтчыӈын ынӄэн ӄун-ым ытлён.
Еп торалятвэты пыӈыл мытвалёмгъан, ӈанӄэн нымтагнынӄаткэн, айгысӄырамкэпы мытвалёмыӈӈогъан.
Нивӄинэт-ым ытлён: — Нывъиткуӄинэт, нъэӄэӈытгыӄин.
чымӄык нымэлеквъи.
Эвыр аръаля чымӄык тымэты нинэнтэгъеӈэвӄин, ӈирэче, ӈыроча ныткивӄин, наӄам авнаӄамэтвака, ытръэч мимыл, йъарат мимыл, ӄырым нытымӈэтвагъан, йъарат мимыл нинэнуӄин амӄынъычо.
Ытлён вай ынӈин вальын ʔаргыргычгын гэетлин.
Ръэнут-ым вай, мургинэт энаальыт въэткоӈӈогьат.
Гытгаръогьэ-ым вай.
Мури еп мыттымӈэтваркын.
Ӈалгылыяалральыт, ʔыттъыёлральыт, кэтэм вытгыры мури вальыморэ.
Ӄуульэтръуркын-ым вай, еп мури таӈэчвэрагыргын, мургин яраӈы.
Торгытгаръок-ым вай ʔаргыргычгын пыкиргъи.
Ӈыръа йъилгыт яанэнат ӈутку ыннэнилюкэ ʔаргыргычгын, мыкныммури чеӈэт.
Ытлён вай, ӄуульэтръуркын мургин яраӈы еп ынкыри.
Ынкъам вай трэтылягъак.
Гырголяйпы ӄынур йъычгын нылеӄин, вусӄууч.
ʔОптыма ӈан йъылиӈын, тыляймавыӈ итыркын.
Рэтыляма ӈэнку нинэгитэйгым.
Ӈутку эймэвыркын.
Ӈутку гымыкӄач рыпэт высӄумчыку нъэлгъи, овъалыʔоравэтльагэнэв.
Овъалырамкычгын гавэръыма, тэӈувъэлегинив.
Алымы таӈъылё, тиркытир эвытрыкэ гэнъэтлин.
Тымӈылёнат чымче вальыт.
Иквъэт: — Гыныкагты мыннуткусӄивмык!
Там!
Янот мывинрэттык!
Йъэнкэкин вай орвытъолӄай тыпиригъэн — леӈытаӄ-ым вай, рэтыкэн тытвыркын.
Ытлён вай тыпиригъэн орвытъолӄай, тэквэтгъэк.
Тыгырголятгъак, тыпгатгьак, тыриӈэгъэк, тръэгъэк.
Гырголяйпы тыляйвыӈӈогъак, ярамкыт рыновыргыкыпчева тыйыркыӈӈонат, эвыр нэнанпэӄэтавэгым ярат.
Ӄытлыги ӄун гымык тумгин ӈинӄэйин — мыгӈинӄэгльигым — эвыр ӈэвъэнин увиритти ӄытлыги гымнан чинит тынмытконат, тыркыпчевынат.
Ынкатовэкэн гымнин тумгыт ʔаргырга льунинэт, пыкиннинэт, рэтылятовэкэн.
Ынкъам нивигым: — Гымнан чинит увиритти тынмытконат!
гэгитэмури, гагалялен-ым ʔаргыргычгын ӈутинЭкулымэк рочгэты.
Эвыр-ым вай танӈыйыръын нэмыӄэй!
Тачавчываӈа гитлин, нэмыӄэй аръаля чымӄык ярат уйӈэ!
Пыӈыл валёма ӈотэнАколымарочгырамкын тэмурыӈӈэ гатвален, гэтьэттывилин нэмыӄэй нымнымычгын.
Ги!
Тумгытум гымнин, Ӄлявыл, ельоотомгын, тынӄынкыри гатвален, таӈэчвэрагыргын.
Ӄутти ратвагты ныпэляӄэнат энаальа, миӈкри чымчекинэтэ ӄырым ынӈин ʔынпэлягъан.
Эчвэра ынӈин ратвагты ныпэляӄэн авынъяггалма — ӄэлюӄ-ым нывъиӄинэт.
Лымӈэ ыннэнъют ярачыко ынӈин ныпэляӄэнат, лымӈэ ӈирэют.
Тылевъитэ нитӄинэт этьым ʔам.
Ӄэлюӄ-ым эвыт чечатлянвыт, тэӈвъик ӈутку нынэляӄэнат.
Амачвачьыян ытръэттэгын ынӈин ныпэляӄэнат, эвыр ӄынур этумыкэ нъэлльэт — ярат-ым ӄулиникэк ӄутти пэлярат ӈыроча нытгивиӄинэт панэна вэтчагты, ӈыраӄавкэнак ныпэӄэтатӄэнат, чеӈэт ныпэтатӄэнат, рэтэмыт-ым ынанкэн, ныпэтатӄэнат, тэнмилгыт ёʔа нинэнчыпъэткувӄинэт, ныничвытэтӄин-ым, нывилетӄин ръэнут.
Ӄулиникэк ымыӈ тэврит ӄынвэр ныпэӄагтатӄэнат.
Ӄол нымным, Амче, тэӈынкыри нытваӄэн, чеӈэт-ым малгаляльын ʔаргыргын.
Амче ынӄэн мыкӈээккыльын.
Ынкъам ынтоолпырачгын нымнымычгык, чавчывачгын, Арэнуӄат нынны.
Ытлён-ым нэмыӄэй гэвъиткулин.
Ӈэвъэн гэегтэтлин амынан, ӄол энаальыӈэнӄай, Амчен ынӄэн, леӈытаӄ, ытлювъёӄай, рулӈинӄэй.
Ӄынвэр-ым ытлён, Амчен ӈааккачгын нымнымэты ʔыттъылетгьи, ӈэлвыл рычаатвавнэн, гэкэӈэ этлы иткэ, этъым эмъэӄэлиӈэ камчечы гэнъэтлин.
Йъэлыги ʔыттъыльэтгьэт, нымнымык пыкиргъэт гэрулӈинӄэе ӈирэргэри, гымык йъэлгытомгык, Элыгыӄына, въиритылекы.
Нэмыӄэй тынвыӈирэргэри Элыгыӄынтэ, гатлювъёкая нэмыӄэй.
Ынкы ваӈӈогъат.
Амчен ӈааккайӈын, камчечынъатльайӈын, ӈэлвыл пэчасӄэвнэн, панэна ӈот игыт вачгааркын.
Ръэнут-ым, ӄынвэр эвыр ытлыгынин эргыпатьян чымче, ытлыгэты ӄытгъи, гымык йъэлгытомга ӄаата рыльэтэннин.
Ынӈатал рыпкирэннин ярак, эргатэты апылмаркэтыӈӈогъэ Амчечгын ынтоолпырагты, миӈкыри ынӄэн рачыко ʔувэӄуч пэлянэн ӈэвъэнэ.
Пэгчиӈу лыӈыӈӈонэн матальа — ӄаӄа, тытэӈэт ӈан, райъоӈыӈӈонэн рачыко вальын.
Эвыӈӈогъэ: — Вэлер мыгитэсӄиквъэн ынтоолпырачгын!
Эвыӈӈогъэ:
Алымы ʔаӄавъэӈ вальын, эӈэӈыльын!
Ӈээкык ачыгнэн, Ӄоныр-ым ʔоптыргарэ, мытлыӈыргарэ, ынтуулпырэт ӄутти.
Ытлён вай найъогьан, лыгэн эвын гапойга итгъи.
Ытлён ӈэнри томгайӈыт чейвыгъэт ярагты, пойгын рынрынин Амчена, ӄынур майӈыгыннэкэты.
Ӄэлюӄ-ым ынӄэн рыныманнэн лыгэн акватыӈок ӈавъанчыӈа тытыл.
Амчейӈына ынӄэн ампойга рыраӈӈонэн тытыл.
Ынкэтэ тагъат ӈэнри, этлы нымэльэв атытлёпка тылян.
Ампойга тэйкыркынин, рырайвыркынэн, нэмэ чьовыргын пойга ёрокэн рыранэн, этлы мынга эпирикэ, ампойга тылян нинэтэйкыӄин.
Ӈэнку ынтоолпырачгын гитэнин:
Эвыӈан, ӄэйгипэ гэвъийгыт?
Вэлер-ым тыльугыт!
Миӈкыри мынтыгыт?
Йыӄӄэй нотагты мынльэтэтгыт?
Нэмыӄэй ӈутку танъярачыко тэнмаквъэ!
Вэлер-ым тыльугыт!
Тагам, тэквэтыркын!
Ытлён ӈан рагтыгъат.
ʔАргыргычгын гагалялен, эчвэрагыргын рэмкын гатваӈӈолен.
Эвыр-ым ытри нэмыӄэй таӈэчвэрагыргын гатваленат.
Тытэӈэт ӈан!
Ӄынур ынанчинит тэйкынин ʔаргыргын Амчена.
Ӄун ӈирэӄ ынтоолпырачгыт въигъэт.
Таӈынан чинит кэлы ӄынур льунин — лымӈъэм эвын тумгинэт ʔоравэтльат, вата итыльыт, ынӄэнат лыгэн въигъэт.
Ынин чиниткин лиглиӄӄэгти ынкыри вагъат.
Чеӈэт въильын ынтоолпырачгын эгитэсӄивкэ нъынтынин, таӈэчвэрагыргын нъытвагъан.
Ӄоныръым эӈэӈыльын Амчейӈын, этъым-ым гэйгулетлин рэӄык, ынык кэльэтэ гынрыру нылгыӄинэт ынин чиниткин лиглиӄӄэгти.
Ынкъам ытлён ынӈин гатвален.
ӈэлвыл мыгӈэлвыл йъарат, ӄоныръым йъарат нутгигым, мэӈин ӈъочьын ӄлявыл, тымӈалголяӄ ӄаарамкын, алвавараткэн мэӈин эвыр ванляльын, ымыльо нэналпынрэгым.
Ӄоныръым чама кочырӄлявылегым.
Ынӄэната ӈъочьэгым гэнъэлигым, гаӈъотвэйгым ынӄэната ӄонпы.
Гымнин пэнинӈэв гэвъилин, янръалявылё тынъэлгъэк, лымӈэ тыӈэвынъюсӄиквъэк, чавчывак, Пэнэлӄутынэ ытлыгык.
Чавчывачгын ынӄэн!
Наӄам Пэнэлӄут ӄаайпы лейвык нъэнӄэӄин, ныӄытлиӄин.
Тылвамгымнан нинэгынритигым, тылвамгымнан.
Тораймэтъётьам, турӈэвъэнэ ӄлявылӈэнӄагтэ ӈыраӄ йытонэнат.
Яачекэн-ым йыток, яврэнак ытля въигъи.
Ныппылюӄинэӄэй ытръэч гаӈэранрынныма нэнэнэӄэй ытльата пэлянэн, йъарат-ым эвыр яйвачгыргын ынӄэн нананаӄагчыӈын, миӈкри вай гымнан-ым итык-ым ратвак нэналвавэгым.
Этьопэл мэӈӄо чейвыткук нынъэлигым.
Танӈык-ым ӄынвэр тытваӈӈогъак, миӈкри номӄэн яраӈы танӈэн ӄоныръым.
Янръалявылегым, микынэ иръын нытэйкынин, уйӈэ!
ʔЭми омран, ынкы тытваӈӈогъак.
Читэвын аккагты тъытэгъеӈыркын, ʔэквыргъам мыгӈэвысӄэтыльын.
Гымык ʔэтки, мыквэтгавыльыт-ым.
Ынӄэната ʔэнӄу тылгыркынэт, юрэӄ транӈэнайпыгъа.
Гымык чимгъук ʔэӄэлиӈу тылгынэт ымыльо.
Ӄынвэр-ым Вачелена качакык, ӈутку Поӄосӄык ӄонпы гымнин чимгьун тэгъеӈыркын, миӈкыри ейвэчу инэлгыгъи.
Ӄоныръым аӈӄак мэмылӈыттык, купрэткук чама.
Читэвын кынтагырга мэмылӄая нъэналпынрыгъан, ӈирэӄ эвыр ӈыроӄ, юрэӄ трэрэвилыткуӈыркын рамкэты.
Ӄоныръым гымнин игыт иръылӄыл уйӈэ.
Яв-яв!
Ӄээӄын ӄулиникэк, ӈотӄэн йъилгын рагалягъа, ӄэйвэ трэлӄытгъэ Вэлевгойгогты.
Эвыр-ым мытмэмылен гырон, ынкатагнэты мэмылӈыттыгыргын транпааквъан.
Ынӄоры ылвагты трэтэгъеӈгъэ.
Юрэӄ кынтавагырга ринэйылгъэ, вэлер-ым киткит, чеӈэт гымнин ыннэкупрэн уйӈэ, ынныӄаеты тралвавӈын.
Наӄам амноталяйвыӄлявылегым, ылванотагты тытэгьеӈыркын, нэмэ галгалеглеӄӄай миӈкы нытваӈӈоӄэн, юрэӄ тьыльунэт тъэр.
Чама ӄэйвэ мэйӈынутэргын тэйкык.
Миӈкри уйӈэ ынӄэн, кытур-ым мыкылвэмкын тынмыгъан, магны тэйкык, эвыр ныппылюӄин нутэргыӄэй, ӈэнку нэнаёйгым тэкичгын, миӈкыри нывилетӄин амӄынъычо.
Ынӄэната чама ылванотагты йъарат тытэгьен ыркын, гымнин льэлеӈиткин.
Эвыр-ым яврэнак, нотасӄычгын рэӄитыгъэ, ръынетгъэ, вытку ынкы трапаагъа, ӈэргэрык.
Гачыӈаймээткольатлен якотыльывэлыткъолявыл Элыгыӄы.
Тъэче гивигьи, ачыӈ эвнэплыткукэ.
Ӄынвэр-ым ытлён ранторкын, трэннонтаркын.
ныӄитыӄин-ым, ынкъам аалёмка нынъэлӄин ёк.
Ръэнут-ым, ӄытлыги гачмовагыргын гатагъяӈыӈӈолен.
ʔАргырго рытчынин, ёк лывавыӈӈонэн нэтэгъейӈын.
Ӄынвэр-ым эвыр вэрэтвэтгавыӈӈогъэ ӈэвтумгык-ым, ниркэнэ, Ункуулынэ.
Нымтакачго вай ытлянъёйӈын.
Ӄоныръым эвын этынвата Трэннонтагьэ.
Миӈкри ӈинывмиӈыльын ӈэвъэн.
Ръэнут-ым ытлён ынӄэн ʔаргыргын льунин.
Ӄоныръым эвын ытлыгын ымыӈ виритэ гитлин, ынӄэн кылеркынин.
Гук!
Ытлыгын янот иʔам этлы атвыка?
Нэмэ ʔэӄэпуӄыльын ӄыятлепы, ʔаляёк нылвавӄэн.
Ӄытлыги выквын гатомгатлен ӄыетлычыку, элгывыквын, ръэнут, наӄам нутгыӄин, таӈковлёкы вальын.
Нанывъечыко въиплыткук нэнчичьэтгъэн.
Ръэнут-ым ытлён виритгъи.
Ынпычьэккэтэ рытрылпыннэн.
Читэвын въэвъентогьэ.
Рытьэннин валы йытонэн, тыгинрынин, нэмэ эюгъи, тэӈыткэеквъи, лынавыӈӈонэн тымык.
Ӄынвэр ынан чинит иквъи.
Опопы ӄынэнывъэквытык!
Ӄэглынангэт нанэлгынатгъан, ынӄэната нанмыгъан.
Плыткунэӈу, нотаӈ рылык, ӄыетлын нэгитэгъэн.
Эвыӈан ягталма выква нъаляёӄэн, чыгэе, рэӄэ.
Эвын выквылгын нэльугьэн.
Ынкъам ынӄэн экык нэмыӄэй ынӈин итгъи яачы.
Ынӄэн-ым ӈэвтумгык вэрэтвэтгаквъэ.
Эвыр-ым валёмгьат чымӄык, лымаляквъат.
Торлымалявкы ытлянъёгты нэнльэтэтгьэн, парааттэгчыко нэйӈэгъэн.
Ӈэнку нэнчегитэтгьэн.
Ӄэлюӄ-ым ытленъютэ рырылпынэн, нэмэ лывавнэн.
Ӄэйвэ ӈэвэӄ ынан чинит нинивӄин: — Аны вай!
Мэчӈунри ӄынтэгъеӈэвыркын валы!
Вэнлыги нэналвавӄэн.
Ӄынвэр-ым нэмыӄэй, ытлыгын ӄынур, вэтгав яанэн: — Опопы ӄинэнилгыпэтгытык!
Ӄэглынангэт нэнилгыпэтгъэн.
Ынӈатал нанмыгъан.
Ръэнут-ым, ытръэттэгын.
Гымнин энаальын Ӄайыворвыӄай нэмыӄэй виритгъи.
Ныкоттапыткыӄэн нинэнпэлӄувӄинэт тумгыт.
Гъэӄуткулинэт янот гэӈэвъэнэ, ӄоныръым чикъэӄэккэльын.
Ынӄэната ӄэмвэ, вэрэтыӈӈогъэ.
Гатльа-ым нынмараватӄэн.
Ынкы кургъи, ӄэмвыгъи.
Ынкъам виритгъи.
Мэчеммуульыт, уйӈэ аянраӄаака.
Рырвэнрыёчымӈачгын ӄулеккэтэ нанмыгъан, ʔэӄэмыкэккэльын наӄам.
Ынпычьэккэтэ амӄыньычо нэнанмараватӄэн, леӈытаӄ-ым въитэйӈэтэвкин чымӈачгын нанмыгъан.
Митигым, ытлён ӄэйгыпэ виритыркын, ныгагчавморэ, ръэнутэт нэнантэнмавморэ.
Орвыкэн ръэнутэт мылельыт йылгыльыт нынэлпууръымури эмлекычьэ.
Мурыкэкинэ-ым ʔамын ытлён йылгыльын орвоор въэяак-ым ʔэтки.
Йылгыльын-ым ʔамын рыйылгатъё въэтыляма ӈэнри ынык рамкэты нъычимиръэтгьэн, миӈкри-ым нитгъэн?
Ынӄоры ʔыттъырамкычгын ʔамын ытлён вайынӄат варкын.
Нэкэм-ым ытлён лыги въэӈӈольын ныгтыӄэн въирэмкэ.
Лыги нылгыӄин-ым вай, нивӄин: — Ратымӈэквъа, миӈкри!
Торкамчечы нъэтльэн лыги нылгыӄин.
Нымкыӄин-ым ръэт эмчичеткинэгйит ръэт варкын.
Ынкъам ымыӈ томыгӄорэн въиэвиръын этлы аяака.
Нытайыӈӄэн.
Ӈэнку-ым амвъэрамкычгын ӈалгылегты лейвык, айвачытак, ныйӈоӄэн, нивӄин: — Эвиръыт ръэнут морыкыткэркыт?
Нынтаглятӄэн.
Ынӄэната тумгин имыръэнут этлы аяака, нэмэ ӄораӈы тумгин.
Гытгытэ ӈъочьыӄая ӄэйвэ ръэнут кэтэм чиниткин нэнаяаӄэн.
Торавэръыйӈын, томыкайпы аймэтъё, тумгин рырэӈавъё, ынӄэн вэнлыги нэнапэляӄэн.
Ӄэйвэ пэнин эмытъэт-ым чиниткин нэнаяаӄэн.
Ынкэмир эвыр ʔаӄарамкычгын йъарат.
Этлы ӈан ивкыльин ынӈот: — Мачынан ныяаркынэн!
Лыгэн эвыр мэӈӄо лыги нытчыӄин?
Ӄун-ым ʔамын ытлён ӈытэӄ въипэлӄынтыльын мурыкэкин.
Ынкы этъым ʔамын лыги нытчыӄин въэвагыргын.
Эвъянва ӈытэӄ нынпэлӄынтэвӄин въильын-ым!
Лыгэн эвыр гымнан чинит въильыкин эвъян гытьынпыӈэвӄэе, чавчывавальанма, рыничгырэвкы, гинэйытлин чит, тынтээватгъан-ым кытъаткэ.
Ынкъам-ым ытлён въитылельын нинэнпэлӄынтэвӄин чымӄык ʔыттьэ.
Ӈачгывэлёйпы нинэюуӄин, чама нэнанвэтгаватӄэн ʔыттьын, нинивӄин: — Этын ӄынпэлӄынтэквын!
Титэ мынтаӈынӄамэтвавыркынэгыт!
Этъым эвын эвъянва чама.
Мыркоʔаргыргыян ныпэлӄынтэтӄин.
Вэчыръогыргын тыляма.
ʔЫтгьэ-ым ынӄэн пиӈкуюуйвык льолӄылеты ӄынвэр нинэнпэлӄынтэвӄин.
ʔЭквырга майӈыʔаргыргыян аалёмкыльэн.
Ынӄэн-ым, въипэлӄынтэтыльын-ым тэнчыкэевкы, ʔыттьын нынмыӄэн.
Ынӄэната ӈан чавчыварамкычга ʔытъын ныгйипӄин, ынӄэнавагыргыӈкы.
Итык яйвачы въинынпэлӄынтэвкы ынӄэн ныкэтгуӄин.
Йыӄӄэй яаёлӄыл, рыраӄавъёлӄыл?
Ытръэч рыӄамэтвавъёлӄыл!
Эвныпэ-ым ытлён имырэӄык етыльын ʔыттьын: армагыннэкэты, кайӈэты, гэӄулилин.
Ратгэмавӈэн вусӄумчыку.
Тэӈӄычиӄун-ым ымыльо гэплъыттьылин, мыкрамкычгын.
Мытлейвымык — этлы ӄол уйӈэ атвака.
Ынӄэн-ым ынӄэн въитылельын ʔатав лыгэн чымӄык ӄаата нэнэнатватӄэн, ʔатав лыгэн.
Миӈкри рынгыӄораӈы ӈоонкы ыяайпы эмлейвык ʔатав лыгэн, наӄам лылете нинэльуӄин, нывытрэтӄин ӄэйвэ, итык-ым миӈкри-ым ыяайпы.
Ынӄэн чымӄык митъэвъильын вай, авъентока нъэтльэн, эченур еп вай атэргатка вай егтэтльэт, лылепыльыт, ӄун тумгыт вай.
Ынӄэната вай, турвъик этлы атэргаткыльэн.
Нытайыӈӄэн.
Мыркоʔаргыргыян ʔэӄу нылгыкин ынӄэн въирэмкэ.
Нивӄин: — Раӈӈытагьэ?
Ӄэквэтги!
Ӄырагтыгэ!
Нырагтыӄэн-ым, ныпэлӄынтэтӄин.
Амалва нытваӄэн, чымӄык ӄэйвэ нывъентоӄэн, ытръэч камчечы нынъэлӄин, ӄоныръым эты нырэтыляӄэн, нырэӄӄин.
Нивӄин: — Ынӄоры тыетгъэк, въэрамкэпы!
Эвныпэ вай нывапаӄоӄэн рэмкын, Яагльа нырэтӄин вапаӄ.
Роӈӈок, нивӄин, вапаӄ нэнанвэтгаватӄэн: — Въэрамкэпы ӄинэнлейвыги!
Ӄэглынангэт ынан ынӄоры нинэнлейвыӄин.
Анӈааркын, кэгытрэркын.
Ынӄоры нинэнлейвыӄин, ӄытлыги увирит.
Ынкъам эвыр онмыʔаргыргыян ныӄысӄычэвӄин, ныӄонпыӈавӄэн.
Ынӄэната гынмылкин тывъё, авэръытковыркын, энантаглятковыркын, этъым ынӄэнырык лыги нытчыӄин.
Ынӄэн ынӄэн ӈыронляӈэрык: ӄол ʔыттъырыпалӄынтавъёта, ынӄоры ӈирэӄэв, ынанчинит яйвачвагырга, пэтле въирэмкэ ʔэӄу лыгвагырга, ынӄэната пыӈыл нытвыӄэн, ӈыроӄав вапаӄольа нэнатвыӄэн.
Наӄам Ӄайворвыӄай чекавэтываӄ ӄынур ваӈӈогъэ, митъэӄитпыльэтыльын.
Миӈкыри вай мури энантэнмавкы митъэӄитпыльэтыльымури, гынмыл имыръэнут ӄынур вэлываӈэльыморэ, орвоор, ръэнут.
Ытлён мытъёптаӈавӈомык, мытвэлюмык.
Вулӄытвигъи, ныкиръугьи, ръэнут тылвавъеткынка мытытвамык, лыгэн кытӄамэтвагъэ.
Имыръэнут танъян амынан рунин, чачаян.
Пынлёк эккэт, гымнан тивынэт: — Ымто?
Рай нырэӄӄин?
Ӄэмиплыткук!
Лыгэн йъэлыги нивӄинэт: — ʔАм ʔам, гатчатлен, гэйылӄэтлин!
Оргоор вай ынӈин ярак яалегты киквъи, ӄынур въильын.
Эргатръогъэ-ым, кыевкы пэнин этлы антока.
Ванэван нынторкын, пэнин ралкотвальын.
Ынкъам ӄымэл ынан-ым ʔам ӄун-ым ытлён, мурыкэкин чавчываваратэн киткит вэрэтвэтгавкы нытайыӈӄэн - ынкъам ӄымэл ынан-ым яврэнак ӈыроӄ эккэт въигьэт.
Ынкъам майӈытайӈыгыргын, вэрэтвэтгавкы ынанчинит льунин.
Ӄоныръым тынӈивыгъэн, тиквъэн:
Ынӈэ ӈутку атвака!
Ринэнръэлевыткугъэ ӄаак, ӈаргынкэнаӄайык, рэӄык.
Ынӄэната ӈырэтгъи.
Ӄулитгивик Арароӈӄач въигъи.
ʔАмӄон ытлён, мурыкэкин эгрурувэ киткит вэрэтвэтгавыльын вай ягтачвагырга ӈаргынэната нэнавалёмӄэн.
Ынкъам ынӄэн тъылегрурувэ киткит нывэрэтвэтгавӄэн, нинэмэйӈыркурӄин эмытъэт чиниткин вэтгавӄай киткит.
Ӄэлюӄ-ым вай нынпааӈатӄэн-ым.
Ытръэч ынин линлиӈкин ръэнут, ынӄэн эӈинмыӄэй вэрэтвэтгавӄай ӈаргынэнагты нинэмэйӈыркурӄин.
Нивӄин: — Гымнин увик ӈотӄэн!
Тыёргывэтгаквъак!
ым ӈан, ныкаргэчаткоӄэн нутэнут.
Ӄаата чачо нинэтчыӄин лымынкы торалятвогыргын.
Ынкъам чавчыват нивӄинэт: чипчыӈыльыт.
Ынӄэн ʔаӄалеӈгыргын.
Амлывава гымнан гаёргывэтгава.
Наӄам гымнан еп торӄлявылё нинэплыткуйгым анӈэн, нэнайъойгым ӄаат: ынкъам лывавыӈӈок ӄынвэр гаёргывэтгавэгым, гивигым: — ʔЭгот!
Ваго!
Ӄыпэнрыгыткоо!
Ӄынугыткоо!
Ӄымэл гымнан тымэйӈыркургъэн.
Этьоӄааӄын тыӄаанматгъак, ытръэч кытагты вальын, нэмыӄэй линлиӈкин, мооӄор тынмыгъан.
Вытку ынӈот тынъэлгъэк, ынӄэн ёрговэтгав тыгтогъан.
Ытлыгын гымнин янор Трэнногты ӄытгьи.
ʔЫттъыётральын-ым чавчывачгын ʔыттъыёл муулӄытыркын, Айгынто нынны.
Ӈэнку пыкиргъэт.
Нивӄин Айгынточгын, чавчывагаймачьыӄлявылчыӈын:
Ӄычейвыткуги, ӄувилыткуги!
Нивӄин ынӈот:
Опопы янот мыӄамэтвасӄэквъак!
Нивӄин Айгынто:
Этлы!
Янот нывулӄытвигъэн!
Вулӄытвигъи-ым, кытӄамэтвагъэ, нанӄытъылыӈӈогъэ.
Иквъи ынӈот:
Гук!
Тынанӄыпыгтыгъак!
Айгынто вэтгаквъэ, иквъи:
Опопы илюкэ ӄытвагэ!
Гэнкиръулин-ым, ӄонпы майӈытьылыӈӈогъэ, вэтгавкы лывавыӈӈогъэ, эйылыкэ нъэлгъи.
Киткит эргыръогъэ, майӈыкамаграӈӈогъэ.
Айгынтона ӈэвъэн рыгъевэннин:
Тагам!
Камаграркын!
Ӄылӄутги!
Ээк гэнынлевлин, лылепгъэт: ʔоравэтльан йылӄэтыркын.
Нэныгъевэтгъэн:
Мэй!
Мэй!
Ӄыгъекви!
Налваквъан.
Ӈэвъэнэ вилютэ палёмтэлнэн.
Уйӈэ, этлы авъентока.
Иквъи Айгынто:
Гук!
ʔАм уйӈэ, гэвъилин!
Ӄонагтэ нэгтынэт, ымыльо иръыт.
Ынръам рымнэтэ гайколятленат (чеӈэт ʔоравэтльан гэвъилин).
Ынкъам айколяткынык нэтрилгьэн, ӈэранъоравэтльа нэпиригъэн, ӄол гыткак, ӄол левтык, рымнэтэ гиниргиӈэтлин.
Иквъи ынръам авынральын:
Тагам!
Ӈ элвыл ӈ анӄо ӄагтагыткы!
Ӈэлвыл пыкиргъи, ӈирэӄ ӄаат нанмынат.
Ивнин ӈэвъэн:
Тагам!
Ӄынпэтгынэт!
Ывэма рэмкыльымкын етгъи, амӄаарамкын ымыльо, ӄорэмтэльыт.
Ынръам гамӈылёӈӈолен, ʔалянвэнаӈкэн выквэпойгын лявтэпы нэнкылвэтгъэн.
Вытрытвальын пэнээльын намӈылёркын.
Нивӄинэт:
ʔЫмто?
Миӈкри ӈан тэгьеӈыркын?
Рэӄэ?
Гэкэӈэ?
Пэнээльын нивӄин:
Ӄырым!
Нивӄинэт лымӈэ:
Этыӄун чейвэ?
Нивӄин:
Мачынан чейвэ!
Ытръэч кэӈунэӈ ӄинэйылгытык!
Мэӈиннутэк рарычгатгъа?
Иквынутэсӄык!
Этыӄун мытрэнутэргыгыт?
Нивӄин:
Ӄырым!
Этъым мытрэнлывэтгыт?
Нивӄин:
Нырэӄын-ын!
Нымкыӄин уттуут гэривлетлин, йынйын гэтэйкылин, йынйын гэнлетлин.
Йынйыныткынык нэтрилгъэн пэнээльын.
Гэлвылин-ым ынкы.
Питии наӄам гэпинтыӄэтлин, амманаӈ гэлӄытлин.
Айгынто нивӄин:
Гук!
Ынанкэн-ым!
Нэнэнэт нымкыӄинэт!
Гук!
ʔЭквыргъам мачынан!
Амманаӈ рэнъэлӈыт!
Гарагтыленат ынръам.
Пыкиргъэт ярак.
Ынӈатал ымыльо гымнин йичьэмрэтти чымӄык гэвъиткулинэт.
Ыннэн нымэйыӈӄин чакыгэт, чимгъун уйӈэ, ӄонпы тъэркин, амӄынъычо эмтумгин ӄлявын тэгьеӈу нинэлгыӄин, качайӈыӈавысӄатыйӈын.
Ыннэн гымык мыӄыӈ вальын нэнэнэӄэй йъарат тъылыркын, амӄынъычо тэргааркын, ʔэйӈэвыркын:
Атэ!
Атэ!
Ӄыетги!
Маравыркын чакыгэт, ивыркын:
Эӄуликэ!
Эӄуликэ!
Ӄоныръым пэрӄыёркын йъарат айколяткынык.
Ӄынвэр гэвъилин, нынны Гэкэвйи.
Ялгытгъат, ралӄаӈынвык гапэлялен, ʔигэ гэнулин.
Ынкъам нивӄин Айгынто, мургин чакыгэт нинивӄин:
Опопы яраӈы ӄыпэлягын гынин!
ʔЭӄэӈэвысӄэт, ӄытлиӈэвысӄэт, миӈкри!
Лыгэнитык гынритӄэв, рагынрэтык ʔэнӄээркын.
Нивӄин ӈэвысӄэт:
Нырэӄын-ым!
Гымнин чеӈэт ытлыгын уйӈэ, ʔувэӄуч гымнин уйӈэ!
Йыӄӄэй ӈан гыт тратараӈгыт, ʔываӄочеты рэтэм тратэвляӈын?
ытлыгынин тайкыё кааран, утъымыт, тэвририл, варэт, ратйытъёлгын, ёроӈы гэчвиткулин, нэмэ рэтэм гэчвиткулин, ӈирэӄӄликкин ӄораӈы ӈэнку ганмытколенат, амъалыгатгата, эмпилгычвиткутэ, авынаёгты, ынӈин эюльыльыт гапэляленат, гарэлӄытрайвыленат.
Ынръам гымнин ынйив етгъи, нивӄин:
Гук!
Ытлывъёйгыт!
Гымык ӄытваркын!
ʔАтав мынмэйӈэквыт!
Рэмэйӈэтгъэ эвыр, ынпыначго трэнъэлгъэ, гымнин яраӈы раматаӈын.
Ымыльо ӈэлвыл гымнин рэйминӈын.
Ынкъам гымнан мытлыӈэн элеӈитти ынык нытвайгым.
Амӄынъычо амгымнан ӄаайпы нылейвигым.
Амӄынъычо рагтык, кэткэтӄамэтвак.
Маравыркын наӄам, ивыркын:
Гук!
Иʔам мэрынрэ чейвыткуркын?
Нылюмӈигыт, иʔам мэрынрэ лейвыркын?
Лёмӈэӄлявылё рээчгатгъа!
Киткит ӄулиникэк нэмэ:
Опопы мыталяйвыгыт!
Ынръам энаталяйвыгъэ, амлявтэпы, амчаата, амӄынъычо.
Ӄынвэр ымыльо рочыӈкы гытгак гъирлинэт нымнымыт.
Мури ымы.
Панэна ынкы энаталяйвыгъэ, эмуттэ.
Нивигым:
Опопы янра мынъэлгьэк!
Омылёрочгэты тычейвыгъэк, атчета, тывинвэквэтгьэк.
Вытку ытлыӄэты ʔОмрувъена тыпкиргьэк, Выльэӈъомрувъена.
Нивӄин:
Гэетигыт?
Опопы гымык ӄытваркын!
Ынин йичьэмиттумгын, ʔаӄаӄлявын нэмыӄэй, амӄынъычо нымаравӄэн.
Нэмэ ынкы ӄээӄын элек гатвайгым, нэмэ тэквэтгъэк.
Выквыӄайына ӈанӄэн тыетгъэк.
Иквъи Выквыӄай:
Гымнин ӈэлвыл тъэркин!
Чамъам!
Гымык ынӈэ атвака!
Нивигым:
Нырэӄын-ым!
Опопы нэмэ мэквэтгъэк!
Ынкъам ӈэнку тыпкиргьэк ʔЭйӈэвйинэ.
Нивӄин ʔЭйӈэвйи:
Гынин ынйив ӈутку чымче варкын.
Опопы кынмал ӈэнри мынылӄынмык!
Нэмэ мытэквэнмык, гымык ынйивык Утилгынэ мытыпкирмык.
Нивӄин Утилгын:
Ытлывэ!
Етгъи?
Ии!
Гэетигым!
Нивӄин:
Тагам!
Эвыр гыт эргатык ӄаагты ӄылӄытги!
Нивӄин гымнин ытлывъётомгын Ранъаквыргын:
Нымэльэв вэлёлгын ӄыгитэркын!
Ынйивин нымкыӄин тумгин ӈэлвыл гэръэчетлин.
Нымтумгын Вэтлы амӄынъычо нытульэтӄин.
ʔЭмитлён эчьыльын ӄораӈы.
Ымыльо нэнанмыткоӄэн, нутэк нинулювӄин.
Ынкъам этынвыт етгьэт, ныӄааёнратӄэнат, нивӄинэт:
Чымӄык уйӈэ!
Вэтлы нивӄин:
Этьым, гатымӈэвленат!
Ынкъам нивӄин ӄол ӄлявын:
Этьым Вэлвынэ гэтульэтлинэт!
Этын нымаравӄэн, нивӄин:
Гук!
Иʔам тульэтгъи?
Вэтлы нивӄин:
Гук!
Гым-ым ванэван, люнтульэтэ!
Нивӄинэт ӄутти:
Мачынан!
Мачыргынан!
Ынӈэ амараквылгыка.
Мачынан гатымӈэвленат!
Ынӈатал гым нэмыӄэй тэквэтгъэк.
Пэнэлӄутынэ тыпкиргъэк.
Нэмэ Пэнэлӄут гымнин йылгынйив, ытльанъев, ръэнут.
Ытръэч Пэнэлӄутынэ ʔаткэвма нытвайгым.
Нымаравӄэн, нивӄин:
ʔАткэвма гэнъюйгыт!
Наӄам ʔамын гытлеӄамэтвата, наӄам ʔэӄэлтээркын ӄорагынрэтык.
Ӄынвэр трэвилючвиткугыт!
Нивӄин:
Эвыӈан нэмэ ӈотӄо ʔаткэвма рэнъюгьэ, транмыгыт!
ʔАтав нымэльэв ӄыгынрииркыниткы, ӄынӈэюуркыниткы!
Авнанрылгальата!
ытлывэ ипэ нэрмэӄин, ӈирэнлеӈу нэнапэнрыльанморэ, ʔэтки нэналвавморэ.
Чеӈэт эвыр ныӄэюлтэтӄин, нэргавӄэн, нивӄин:
Мэйӈыӈирэтури, рыпэӄэтавкы эналвавыркынэтык!
Опопы ӈэвъэну мылгытык, гыпильу!
Нивӄин:
Гык!
Гыпильыӄэгти, чикэмульыӄэгти!
Ынӈатал гымнин йичьэмитгумгын ӈэнку гэетлин.
Ныкочыраткоӄэнат ытри, Пэнэлӄут, Гэролгын.
Ынээльин гымнин Пэнэлӄутынэ ӄликкин ӄаат гэпирилинэт.
аӄам ытлён гэквэтлин ярагты.
Ванэван этлы эйылкэ.
Ӄэлюӄ-ым ръэнут ныйыннин?
Уйӈыльин, тынӄуйӈэ ръэнут!
Ӄоныръым тымӈэляйвыльын ынӄаначгын ӄэглынангэт.
Эргатык-ым Пэнэлӄутынэ иниквъи:
Опопы гынык йичьэмиттумгин кочырвэл ӄинэйылги!
Нивигым:
Ӄырым!
Нивӄин:
Валы ӄинэйылги, ӄол чаат!
Нивигым:
Ӄырым!
Ӄырым!
Иткэнин-ым чаат.
Нивигым:
Опопы ынъевэты мъэӄэйилетгъэк!
Тэнӈэквъи, иквъи:
Рэрэӄ-ым!
Мачынан!
Ынкэтэгнык танӈэнайпыгьак, кэӈунэӈ тыпиригъэн.
Пэнэлӄутынэ гэнапэнрылен, гивлин:
Какомэй!
Ӄъэӄэйилысӄикви!
Эвыр лымӈэ ӈирэмури мынмаравмык, гу!
Кэӈунэӈ гымнин иткэнин, кэӈунэӈэтэ гыткайпы гэнаркынлылен.
Игыр еп нытъылӄин панэна.
Ӄоныръым ымыньо ыргин рэмкын ʔэтки.
Таткъомрувъе, ынин ынтуулпыр, гэӈирэнытленъюлин ынанъаткэӈычьын.
Ытлён мытвыгьан игыр.
Кытур ӈанэнӄат Таткъомрувъе Омакатгойгогты гэлейвылин.
Омакатгойгойпы ныетӄин, нырагтыӄэн.
Ынык йичьэмиттумгыт, ытленъюк Гинюӄэйынэ, ынкы нытвайгым.
Тактьомрувъе пыкиргьи, нэлгааткоӄэн.
Элгааткома Тактьомрувъерык рэмкыльыт гэпкитлинэт нымкыӄинэт.
Ӄол Ваалгыргын, Рулты, Рултынйи гэӈэвъэнэ, ʔЭгылгын.
Никвичиӄинэт.
Таткъомрувъе Ролтувъена нымаравыӈӈоӄэн, нивӄин:
Гыр раӈӈытаркын ӈанӄо?
Гытлеӈъочьэгыт!
Пэчыгэчечгатыркын!
Гытлеӄамэтвагэчечгатыркын!
Нивӄин Рултывйи:
Чит винрээсӄивыльигым!
Нивӄин Таткъомрувъе:
Наӄам иʔам эвинрэткэ?
Нивӄин Рултывйи:
ʔЭквыргъам гэнпэвигым, ынпыначгэгым, миӈкри мывинрэтгъэк?
Тэлеӈкинэт ынпыначгыт ытръэч нывакъотваӄэнат, авынральа гэнтэӈычьевэ.
Наӄам винрээсӄивыльигыт!
Иʔам вакъотваркын?
Йыӄӄэй ынӈин нывинрэсӄивӄинэт вакъотвата?
Нивӄин:
Вынэ!
Ынӈэ авакъотвака тралявтытачайвэгыт!
Нивӄин:
Мачынан, итык эвыр аӈыркылятка рииркын!
Рэляӄэӈатъылычгэты амаӈыркылка тэгъеӈыльигыт!
ʔАӄапэляӄавыльычгэгым!
Таткъомрувъе анӈэнайпыгъэ, ивнин:
Тагам, м-ым!
Мынпэнрывылгымык!
Рултывйинэ ричит гэгтыпин, гиръытвилин.
Нивӄин:
Нырэӄын-ым!
Ӄэнапэнрыгэ!
Таткъомрувъена ымыӈ ричит гэгтылин гаваляма.
Нивӄин:
Ӄырым!
Ытръэч левтыӈыттэ трэнтыгыт!
Ынпыначгын-ым лявтэпы гаркыпчевысӄэвлен ричитэ:
Тагам, ӄывинрээркын!
Ӄывинрээркын!
Нивӄин ынпыначгын, нытэргатӄэн:
Гы, гы, гы!
Нырэӄын-ым.
Мывинрэттык!
Иръын гайпылен, кэӈунэӈ кынмал гэпирилин чаат, ӄаагты гакытгынтатлен.
Этьоӄааӄын Таткъомрувъена намӈылёмык:
ʔЭми Рултывйи?
Мури нивмури:
Ӄаагты гэлӄытлин.
Таткъомрувъе ныӄулильэтӄин, нивӄин:
Го, го!
Рултыв!
Ӄырагтыгэ!
Ӄырагтыгэ!
Ранъаӄаткэвӈын ытленъюн яраӈы!
Энмэч-ым гарагтыленат гэӈэвъэнэ кынмал.
Тыляма амтэргата нитӄинэт.
Ынӈин вальын армачьычгын, Таткъомрувъечгын, ымытлыӄык ынанчавчыначгын.
Кынтавагырга ӄулитгивик ганӈъотвэвлен.
Паналӄотгыпы ваамэты танӈэты тылӄытгъэк, Поӄосӄаеты.
Мытив: опопы мыннугъэк!
Чеӈэт танӈырамкын тамэмлыӈа эмыннэ ныегтэлӄинэт, опопы гым кынмал ынӈин.
Вэлер-ым мычаӄарогъак, мыпинтэкичгугъэк!
Васӄайӈын-ым Голяёвычгын нивӄин янор, иниквъи:
Аӈӄагты мынылӄынмык кынмал!
Ивыркын:
Тъэр мэмыл мытранмыӈын, опопы кынмал чывэӈ мынынлигьэн!
Ӄликкик мынгыткэн гапароллен мэмылтэ ганмыленат.
Ынӈатал элек нивӄин:
Кыткытык мынкэӈикупрэткумык кынмал, пай-ым мыйылгыт!
Кэӈикупрэткуплыткук нивӄин:
Опопы Амчена рээн Уттэӄэйынэ ӄылӄытги!
Ынкъам Поӄосӄакэн вээмӄэй уттэ мынэйпыгьэн, нэмэ ынкэкин пай мыйылгыт!
Ынкъам четлянкан ӄыкэӈигын, нэмэ чымӄык четлянкан мыйылгыт!
Ынкъам льэлеӈкы ӄывилыткуркын, ӄыгаймычьаквэ!
Ынкъам-ым ынӄэн гэльэленръулин-ым, нивигым:
Опопы-ым янра мынъэлгьэк!
Нивӄин:
Ии!
Гынан чимгьутэ!
Нивигым:
Тагам!
Пай гымнин ӄинэйылги!
Васӄайӈын-ым нивӄин, иникъви:
Уйӈэ гынин пай!
Ванэван этлы эйылкэ.
Мэркычгыргын катам танӈычгын, ʔыръыӄлявылычгын!
Ӈэвысӄэт ыннэн иквъи ынӈот, гивлин: — ʔАтав нотагты мычейвыткугъэк!
Гэӈирэвмиӈылин, ымыльо ныппылюӄин кмиӈыӄэгти.
Ынръам ӈыроӄав гагтолен.
Гивлин ынӈот:
Опопы мынатэлгыгэчесӄэквъак, муунъыгилисӄиквъэк!
Тааӄогъэ, палёмтэлгъэ.
Ӈоонӄо ӄулильэтыркын:
Го!
Ӄыетги!
Нивӄин:
Ээй!
Ээй!
Ӄэйвэ мыетгъэк, трэетыркын!
Ӈэнку гыргоча ӈайыткынык Кэлы вытрэтыркын.
Ӄытлыги гыттытэ, пыкиргьи ӈэнку ӈавысӄатчыӈын.
Кальайӈын-ым иквъи:
Гынин йытоот тъэр?
Иквъи ынӈот:
Ӈыроӄ.
ʔУвэӄуч-ым гынин мэӈин-ым нынны?
Нивӄин:
Гымнин ʔувэӄуч Упэнкэ.
Тагам, ӄырагтыгэ!
Ытръэч ынӄэн тымӈылёркынэгыт!
Ярак пыкиргьи ӈавысӄатыйӈын.
ʔЫваӄочейӈын-ым ивнин:
Кэлы ӈотыӈкы варкын!
Кэлы ӄулильэтыркын, ивыркын:
Упэнкэн ӈинӄэгти мэлмэйӈэтыльыт!
ʔУвэӄуч нивӄин:
Како!
Ӄулильэтыркын!
ʔАтав-ым мывалямнаркын!
Ныппылюӄин-ым валяӄай, ытръэч рылгымил.
Чымче-ым нъэлгъи, ӄулильэтгъи, типъэйӈэгъи:
Кык, кык!
Упэнкэн ӈинӄэгти мэлмэйӈэтыльыт!
Мыпонторкын!
Ӄоныръым ӈутку пыкиргьи, ʔэйӈэквъи:
Упэнкэй!
Нивӄин ӄол:
Вуй!
Гынан чинит вэлер ыннэн ӈинӄэй ӄинэйылги!
ʔАмын-ым ӄырым!
Гы-гы!
Опопы мынугыт!
Ярачгын колё нымайыӈӄэначгын, йыкыргын гааӈкатлен, ымыльо гэтиткэтлин, яраӈы гъоравэтльама гэнулин.
Нивӄин:
Гы-гы!
Вэлер ныӈэнӄагчачаӄэн!
Нивӄин Упэнкэ ӄэлелвынчыку:
Ии!
Вэлер-ым ныӈэнӄагчачаӄэн!
Нивӄин:
Гм!
Вэлесӄун-ым ымыльо тыночгаттык!
Наӄам ынръам гырэлгъи, нивӄин:
Гэ-гэ!
Пилгын тынытьылеквъэн!
Нивӄин:
Упэнкэй!
Нэнэнэӄэгти ӄынинтыгыткы ӈаргыногты!
Упэнкэнэ ʔэчуулгын ӈаргыногты гэннэлин.
Кэльэтэ-ым ʔэчуулгын гэнулин гъаляма кынмал.
Нивӄин:
Гык!
ʔАмын-ым инэтэмъюӈыркын!
Иквъи Упэнкэ:
Ги-ги!
Мачынан!
Нивӄин кальачгын:
Опопы мытлыгьак!
Иквъи ынӈот:
Рэрыӄ-ым!
Упэнкэн тытыл ӄонпы ныппылюӄин.
Ытръэч кэлин еӄааӄ гатлылен, гэрэсӄивлин.
Лывавыркын-ым, ивыркын:
Ако!
Тылвавыркын!
ʔЫмӈот ʔамын!
Нэмэ эмйылыйыл гэрэсӄивлин, ʔоравэтльат нинэлӄырирӄинэт, нэналвавӄэнат.
Онмычыко, нутэргычыку варкыт.
Ӈылетыльэтыркын нымэйӈъэв.
Йилыйил-ым ытръэч гэлвылин.
Нивӄин:
Го-го!
Тылвыгъэк!
Опопы мыйылӄэтгъэк!
Арычгатгъэ ӈаргын, иквъи:
Гук!
Упэнкэнэ ӈинӄэе лёӈылпынра инэнтыгъи!
Кальачгын-ым йылӄэтгьи.
Упэнкэнэ пэнъёлгын тэйкынин Кэльэк гролмакы.
Увинтыльэннин.
Кальачгын гомавлен.
Иквъи ынӈот:
Мэй, омом!
Лылепыткугъи, иквъи:
Мэй, Упэнкэй!
Ӄынпиӈкуквын йынйын!
Иквъи ынӈот:
Ӄырым!
Наӄам нэнэны мыйылгыт!
Иквъи:
Эгэй!
Рэӄулымӈэ!
Иквъи ынӈот:
Упэнкэй!
Эӄылпэ!
Йынйын эймэвыркын.
Нивӄин Упэнкэ:
Яа-яв!
Киткит ӄъатчаркын!
Ралкогты-ым Упэнкэ ӄытгъи, нэнэны пиринин, ӈилгэ рыкылвэннин.
Гырголягты-ым иквъи:
Ӄоро!
Ӈанӄо!
Пылвынтыгыварачьын!
Гырголяйпы гыварачьын эймэквъи, ӄонпы чымче.
Ӈэнку ӈилгын гайпатлен, нивӄин:
Тагам!
Киткинуӄэй ӄытиӈугын!
Ярак гыргоча гэтиӈулин гыварачьын.
Нивӄин Упэнкэ:
Тагам!
Нэнэны гэпиригын, Кальачгэйгыт!
Нивӄин:
ʔЭми?
Гынык киткит гыргоча!
Йыкыргын ӄытытлёпгын, гыныкагты мынэрэтгъэн!
Кальачга йыкыргын гатытлёплен.
Нивӄин:
Лылет гынинэт ӄилкымъетгынэт!
Рилкымъеннинэт-ым лылет, гэнэрэтлин киткит ʔыттъыёл йыкыргык.
Кэльэтэ-м гэпирилин-ым, миӈкри, уйӈэ, пэтле гэтиӈулин ӈилгын.
Го-гок!
Эӄылпэ!
Нэнэны-м ʔэмитлён?
Тынвыркын!
Лымӈэ ӄааӈкатгэ!
Нэнэнэӄэй йынйыну нъэлгъи.
Йыкыркычыкогты йынйын эрэтгъи.
Тэргатгъэ Кальайӈын:
Гы, гы, гы!
Тыйыкыргылвыгъак!
Йынйыныткынык гэлвыльэтлин, ымыльо гэлвылин, ръэнут: гыткат, левыт, ӄэптин, ымыльо!
Иквъи Упэнкэ:
Гук!
Ӄынур гым-ым Кэльэк армаӈ вальэгым!
Гамгаваратык амкавыӈ вальэгым!
Кальачгын иквъи:
Мэчичьу эргавыркын!
Ӄэлюӄ-ым, иквъи, йыӄӄэй ӈан тынмыгыт!
Йынйынык ӈаргын Кальачгын ӈытогъэ, тылеркын-ым нотаггы, тыляма-м ынӄэн амӄынъычо тэргатыркын.
Нивӄин:
Гук!
Упэнкэнэ гэнанмэгым!
Ынӄэн-ым ынӄэн нутэнут ымыльо гэнлетыльэтлин, аӈӄак чымче.
Ынкы кукэтэ аӈӄакэн мимыл нинэривлыӄин, йынйыныткынык нинэттьыӄин.
Ынин нымэйыӈӄин кукэӈы, ӄынур яраӈы.
Ымыльо аӈӄакэн гынник кукэтэ нэнаймэӄэн: мэмыл, пэврамэмыл, унъэл, рыркы, каӈъэралгын, умӄы, канаёлгын, рытэнылгавкы нэнаймэӄэн.
Аӈӄакэн мимыл гэтьэрылтэтлин.
Ынръам нивӄин:
Тыттынратыркын!
Опопы мъэчэгъэк!
Ӄонагтэ валята гатраленат, лёлё гагтолен, ӈэранмынга нинэнрыӄин, мынгытӄлеккэн ʔылёӈэт амӄынъычо нъэчеӄин.
Миӈкри йынйын ӈылетыркын, ӈэнри нъэчеӄин, ымыльо йынйын нинэнпиӈкувӄин.
Ытръэч.
Ынпыначгын-ым ӈирэнэккэльын, аккагты нивӄин:
Ӄылвэгилиркынитык!
Нылвэгилиӄинэт, ӈирэӄ ылвэт нэльунэт.
Эмылвэтэ гагаймычьавленат.
Нивӄин-ым ынпыначгын:
ʔАтав ӄун, ӄэлгаргэлеркынэтык!
Ынръам нивӄин:
Гук!
Тылвавыӈӈогьак!
Опопы колекатачга мылейвыгъэк!
Нивӄин ытлеӈи:
Рэрэӄын-ым!
Ӄылейвыги колетакачга!
Ымыльо коон тэйкынин колекатыткынык, йыкыргын-ым тэйкынин, ӄынур конэн, ампылвынта рыкылвеннин йыкыргэпы.
Колекатыткынык вакъогьэ.
Пылвынтыкаӈонаӈачга ӈойӈыткынык кыплынэн.
Гэръилелӄытлин.
Йичьэмиттумгын гапэлялен.
Пэнин ʔирэмъетыльын.
Тыляма ӄынур конэкон нъэлгъи колекатычгын.
Ӄынвэр эвыр ӈэнку конэк ʔыттъыёча яраӈы вытрэтгъи, гуйгун-ым нъэлгъи.
Ынкы пыкиргъэт, ӄлявыл рэсӄиквъи ралкогты.
Рэлкучыку уйӈэ мэӈин, вусӄымчыку.
Ытръэч ыннэн ӈэвысӄэт ныйылӄэтӄин.
Гэрэсӄивлин, гивлин:
Мэй, мэй!
Ӄыгъев ӄун!
Ӄычайпатгэ!
Ӈэвысӄэт этлы эгьевкыльин.
Нивӄин ӄлявыл:
Опопы лёльолгын мыниригъэн!
Ынӈин мыныгьеквъэн опопы!
Ӄлявыля лёльолгын гэпирилин, панэна йылӄэтыркын.
Ӄынвэр ымыльо лёльот гэпирилинэт.
Панэна йылӄэтыркын.
Ӄынвэр гарычгатлен, ӄынвэр-ым ӈан гоммачайпылен.
Панэна.
Уквэннин-ым, ӄонагты янра йыннинэт, панэна ныйылӄэтӄин.
Ӄынвэр-ым иниргиӈчыку нъэлгъи.
Ӄынвэр апаӄатлынэн.
Ӄынвэр-ым ӈытогъэ, конэткынык ӈэлӄиквъи, эквэтгъи.
Ынкы гэгьевлин, гантолен, гакытгынтатлен ӈавысӄатыйӈын.
Конэта пэнин тылельын.
Пэнин ӈэвысӄэт вэлеркылельын.
Эвлыналгыӈойӈыльын конэкон.
Налгыӈойӈэпы пирисӄычетгъи.
Панэна тылеркын.
Нивӄин:
Яв-яв!
Ӄэнъатчагэ!
Конэкон ӄъарэгын!
ʔЭнӄу лыгнин.
Ӄынвэр налгыӈойӈын рылыпъэннин, ымыльо ʔыттьым рылыпъэннин.
Нивӄин ӈэвысӄэт:
Гэээй!
Трэӄыркын ӈот!
Ӄынвэр-ым конэльын аӈӄак пыкиргъи, аӈӄачормык аӈӄальынымным нымкыӄин.
Ӄол ынпыначгын ӈэнку вальын нивӄин:
Го, ети?
Ии, тыетгъэк!
Мэӈ ӄ окэнайгыт?
ʔЭтки ыяакэнайгым!
Наӄам рэӄыльигыт?
Ейвэлигыт?
Вынэ, ӄырымэнайгым!
Наӄам ӈанӄо раӈӈытагъэ?
Опопы ӄыпэлӄынтэтги!
Эвыр эпэлӄынтэткэ ритгьэ, ӈутку пэтле наранмыгыт!
ʔЭквыргъам рэӄэ мыпэлӄынтэтгъэк?
Уйӈэ гымнин этыленэӈкэ.
Гымнин тэлмычгын варкын, эвыт лымӈэ мыйылгыт!
Таӄъалӄыл ʔэми ратвагъа?
ʔЭквыргъам гымнин уйӈэ атаӄъалӄылка!
Гымнин-ым ӈаргын варкын ӈирэӄӄликкин короват.
Ынӄэнат ымыльо ӄынмыгынат.
Ӄъыттъымӈытойвыгын, пыгпыгчыку ӄыёгын!
Тэлмыткынык, ӄаптэткынык ӄытинэӈэӈгын.
Ынкъам ӄыӈэлӄикви, гырголягты ӄыриӈэги.
Тыляма-ым эмтэкичгэ ӄылпынрыркын тэлмэты.
Эвыр-ым римпэтвигъэ, ынӈин ӄылпынрыгэ!
Ӄъыттъымӈытойвыгын, пыгпыгчыку ӄыёгын!
Тэлмыткынык, ӄаптэткынык ӄытинэӈэӈгын.
Ынкъам ӄыӈэлӄикви, гырголягты ӄыриӈэги.
Тыляма-ым эмтэкичгэ ӄылпынрыркын тэлмэты.
Эвыр-ым римпэтвигъэ, ынӈин ӄылпынрыгэ!
Гимпэтвилин-ым тыляма, гырголягты тэкичгын-ым гэнинтылин.
Гинъытвилин-ым, наӄам ʔамын ымыльо тэкичгын гэткулин.
Нэмэ гимпэтвилин.
ʔОравэтльа пааӄалгын чывинин чиниткин, гырголягты гэнинтылин.
Нэмэ рунин-ым, инъытвигъи-ым лымӈэ.
Ӈэнку гыргоча патгыргын вытрэтгъи.
Лымӈэ эмпатвэӈӈогъэ, лывавыӈӈогъэ.
Ӄынвэр ʔываллыӈын чывинин чиниткин, гырголягты ринтынин.
Пиринин-ым нэмэ, патгыргык ӈэнку пыкиргъи.
Гыргоча патгыргык ӈэнку вакъогъэ, пэӈъивэтгъи.
Паӈъэвӈытома тэлмычгын-ым въигъи.
ʔОравэтльан кынмал въигъи.
Тэленъеп ӈыроргарэ, йыкыргавыльын-ым, аӈӄальыʔоравэтльан ӄол, чавчывачгын-ым ӈыроӄав, ныниликвылгыӄинэт.
Вэлеквылгыма-ым нымараквылгыӄэнат.
Нивӄин-ым йыкыргавыльын:
Опопы мыныяамэлгаррачвыӈмаравмык!
Нивӄинэт-ым ӄутти:
Нырэӄын-ым!
Ынкъам эвыр микынэ ʔаткэвма нылӄэгнэвнин рыпъё, опопы мынынмыгъан!
Ӈэнку чекыяа ыннэн ӄоӄоӈалгын нынитлитӄин.
Киткит вытрэтыркын.
Нивӄинэт:
Эвыр микынэ рэнӄэплюнтэнӈынин, эвыр ынӄэн ымъычычоӈэт рэегтэлгъэ.
Эвыр энӄэплюнтэткэ рэнтыгнин, ынӄэн-ым мытранмыӈын!
Ӄырым ӄээӄынуӄэй ныегтэлгъэн!
Чавчыначгын-ым янотгьэ, ӄэгнэвнин, рыпыткэвнин.
Иквъи ынӈот:
Га, га, га!
Тынпыткэквъэн!
Ӄол-ым вэтчагъэ кавральычгын, лымӈэ рыпыткэвнин.
Йыкыргавыльын-ым ӄол ӈан-ым ӈан, алвагты ӄэгнэвнин, галягъэ.
Нивӄинэт ӈирэргэри:
Опопы мылӄ агнавычгатгыт!
Нивӄинэт:
Йынйын мынтэйкыгъэн.
Майӈыовэлӄачгын мыныгтывэнтыльатыркын!
Ӄыкэттыватычгатгэ!
Опопы ʔэннэпы рыленылгавкы.
Ынкъам йынйыныткынык мынынвакъоквыт.
Эвыр ратэргатгъа, тэнӈу мытрэлгыгыт!
Ынкъам йынйыныткынык нытрилӄин, ымыльо ʔывалыйӈыт гэлвылинэт, ӄыетлын ымыльо.
Йыкыргавыльын-ым тэргатгъэ:
Гы, гы, гы!
Ӄутги-ым тэнӈэквъэт, иквъэт:
ʔАтав гынан!
Танӈавӄлявылегыт!
Нывъиӄин-ым эвыр ʔоравэтльан, янракэн эвиръын нытэйкыӄин.
Ӄырым пэнин эвиръын ныяагъан.
Элвэльин.
Чеӈэт-ым эвыр лымӈэ чавчыв, ынпыӄлявыл, вэлер-ым таӈвылгыналгын тъэр, ӈыроӄ, эвыр лымӈэ мытлыӈэн, онмычыко ӈыркирчыку нытваӄэнат.
Турнэлгын ымыӈ, ръэнут ымыльо.
Нывъиӄин-ым эвыр, ынӄэнат вылгыналгыт ӈыркэрчыкойпы ныгтоӄэнат, ӈилгыт.
Нытуттэйкыӄинэт нэлгыт, ытръэч нынвыӄэнат.
Этлы эвирэткэ, нытайыӈӄэн вирэтык.
Ванэван этлы атылвака чама.
Эмынӈин нынниӄин.
Нинэтэлымгыӈӄин.
Торӄоолгын нытэйкыӄин, чеӈэр турӈилгын мачвэткынык ымыльо нытрилӄин.
Ныплыткуӄин-ым ымыльо ръэнут эвиръыт, яаёлӄылтэ ымыӈ нытэйкыӄинэт, пынаквыёчгын, рамаквыёчгын, ръэнут.
Ӄынур нытэнмавӄэнат ымыльо.
Ынӈатал илгынэчгымкэтъулӄэй нытэйкыӄин, ʔыттъытъулӄэй чьомыткынык нытипӄин, ʔыттьысӄытъулӄэй ӄынур.
Ӄэлюӄ-ым кэӈунэӈ варкын, лявтэпы ӈилгэ нынкылвэтӄин въильын ʔоравэтльан, каӈонаӈчьомыткынык нытлетӄин.
Катамгынонрок чотчотык нытрилӄин.
Кэӈунэӈэ гырголягты нинэнилгитӄин левыт, нывэтгавӄэн, нинивӄин:
Маӈэннотагты тэгъеӈыркын?
Ӈэнку варкын ӈэйӄэй, кыргысӄыӄэй, ӈэнри кылӄытги!
Лымӈэ нинэнилгитӄин.
Левыт нитчыӄин наӄам, ʔэнӄу лыӈыркынин.
Итык-ым ӈэнри?
Лымӈэ нымыркэтӄин.
Итык-ым ӈэнри тэгъеӈыркын?
Ынӈатал лымӈэ нэнамӈылёӄэн:
Ръэнутэт ӄыяагынат?
Ынӄэнат эвыр лымӈэ винчьэт?
Амалваӈ вальыт гаканъёт нэнамӈылёӄэнат, ӈилгын-ым нэмэ гыргол нинэнилгитӄин.
Нитчыӄин, ʔэнӄэтыркын.
Итык-ым элвэльинэт?
Ынкы нымыркэтӄин.
Ынӈатал тунӈилгэ нэнэноматӄэн, ʔэми гынмылкин мачвэткынык вальын.
Ынӄэната нэнэноматӄэн.
Амгылгыгыргэты нинэнкылвэтӄин, нымкъэв нынилгитӄин ӈаргыногты, ымыльо мынгыткэн, эвыр лымӈэ ыннанмытлыӈэн, тъэркин-ым эвыр ʔоравэтльат, чымӄык амӈырооткэн.
Этлы тытлепы инэннэкыльин, рэнолгын нэнатытлёпӄэн, рэнолгэпы нинэннэӄин, рэтэм нэнанныматӄэн, пэтле ʔыттъыӄэй ӈэнку нэнанмыӄэн, пэнээльын орвыткынык нинэтрилӄин.
Тытлыӈӄач, рэнмыӈӄач орвоор нытваӄэн, каӈатлян яалегты.
Пагтылгык-ым эвыча ӈирэӄ варэт амволвакы нинэтрилӄин.
Нэмэ нывэтгавӄэнат, въэльоравэтльан никвъэн, каӈатлянвэпы гэпиритэ пагтылгэпы.
Нинэтиӈуӄин, нывэтгавӄэн:
Миӈкри ӄылӄытги?
Ӈоонрэ ӄылӄытги?
Ныгтыӄэн, нэмъарӄэн.
ʔЭнӄу лыӈыркынин.
Итык-ым ӈэнри?
Нитъыӄин, нымыркуӄин.
Гэй!
Ынӈин!
Ынръам ӄаат.
Ӄынур гынмылкин рэлкукин вэтгавкэн.
Этлы эвыргыргэткэ.
Эммэрынрэ нычейвыткуӄин, ымыльо эӄуликэ нытваӄэнат вэтгавма.
Нэмэ нэнамӈылёӄэн пэнээльын, нивӄин:
Этыӄун ʔаргыргын ӄулиникэк ратваӈӈогъа?
Нинэтиӈуӄин.
Нивӄин пэнээльын:
Ӄырым, ӄырым ʔаргыргын, ʔаӄавагыргын ратвагъа.
Ымыльо ӈотӄэн лылепыльын вэтгыры ӄытвыгын.
Этыӄун вайыӈӄэнына микынэ ʔаӄавагыргын, ӄачмывагыргын ратваӈӈогъа?
Эмыннэнъют таӈамвэтгыры ӄытвыгынат ымыльо!
Ӄол-ым тэӈома нитъыӄин, нымыркуӄин, ӄэлюӄ-ым пэтле рэвъигъэ.
нывъятӄэнат, амӈачыӈкы нытчыӄинэт.
Нэмэ ӈачыӈкы ныкылгэтӄинэт.
Мэӈин гынмыл ярайпы гэквэтлин въильин орвыткынык, нинэнгэкэӈыльэвӄин:
Гут, гут!
Лыгиыр-ым ӄол пэнээльык омака нынльэтэтӄин.
Эвыр-ым ӄлявыл, гаттэ ымыӈ, ӄоръачоолгыӄай ныппылюӄинэӄэй нинэтэйкыӄин.
Ытръэч-ым кэгынмилгыт этлы айпыка.
Нытайыӈӄэн йыпык, аммынга нинэнрыӄин ӄоолгын.
Эӄылпэ рэмкын нымигчирэтӄин.
Еп ӄаат выенторкыт.
Ымыльо плыткук тэгнымэлӄин ынӄэн.
Ӄынур егтэлльэт ымыльо нэнаркыпчевӄэнат ӄаат.
Ӄэлюӄ-ым амгытката ʔэптыткуркыт ӄаат, ʔоптыма ӈэнри тылельыт.
Ымыльо тъэр рэмкыт гаяалятленат, ымыльо лылепыльыт.
Ӄаат илюкэ нынъэлӄинэт.
Тагам, пыкиргъи!
Тагам ныкылгытвэтгъэн!
эмтэкичгэ нэнаръэӄэн.
Янор эвиръын нычвиткуӄин, ныгтыӄин-ым ымыльо, акэрка пэнээльын нытчыӄин.
Ӄутырык нытиӈуӄинэт эвиръыт, ӄутырык мынга нытакэчгэнаръэӄэн.
Миӈкри ӈан гылгын вытрэтгъи, нытайыӈӄэн ӄынур.
Ытръэч ӄэптикин нынэляӄэн иръын, ӄэлюӄ-ым эвычаӈ варкын.
Ӄутти-ым янра киткит ыяа нынльэтэтӄинэт эвиръыт.
Ныпилгычвиӄин пэнээльын, ʔэлегйи ӄорэн льулӄылык найпатгъан.
Ымӄоолгын, эвиръын, ӈилгын мычеэръо нычвиӄинэт, ымыльо пылвынтэн: валы, гаттэ, таʔакойӈын пэнээльык чымчеӄэй нытрилӄинэт.
Амгролмык выквын нытрилӄин эвыр лымӈэ уттуут, ымыльо ваны.
Гынмылкин тывъё варэвар волвакы рытрэльё, гыткак нытрилӄин, амчече.
Нъомръав нэнаръэӄэн выква, эвыр лымӈэ уттэ, ӄынур ӈотӄэнат гыткат ынинэт, въильырэмкынутэчейвыкинэт.
Орвыкэн этэлевыт нычвиткуӄин нэмыӄэй.
Оргоор ӄоныръым нэнчимиръэквъэн ымыльо, эвнэмчеткукэ кыеӈэвыр.
Ӄэйвэ ӄутырык валята нычвиткуӄин, миӈкыри эчвиткукэ, энчимиръэвкэ ӄулиникэк юрэӄ ӄаарамка нэрэймитгъэн.
Ынӈатал ныкылгэтӄин рэмкын, ярагты нытэнмавӄэн.
Гынмылкин пэпээльынльэтэтыльын ӈэранӄатчеӈа.
Ӄоныръым амгролмык пэнээльык ныпэлӄынтэтӄинэт, гынмылкин-ым яачы тынельын игыр янотыркын, ӄутти-ым эмынӈин нэквэтӄинэт.
Ынанъяачы ӈэранӄатчеӈа рытьё эвъянвыткольылӄыля тивыйгыӄэй рынрыркынин, ярайпы рыльататъё.
Кэткэтӄааӄынъяа ныӄулильэтӄин, нъэйӈэвӄин: — Вако!
Яко!
Ръэт волвакы тивыйгэ ныкэлиӄин, ʔатав лыгэн нычвиткуӄин, ярайпы гынмыл аймэтьё выквылгыӄай, мычеэръыӄай ынкы ръэтволвакы нинэтрилӄин, нэвъянватӄэн, ӄынур йъэепы нутэсӄык пыкиргъэт.
Выквылгыӄай ынкы амӈалгыл майӈыӈагчыӈо нынъэлӄин, эквыэнмычго.
Юрэӄ ӄулиникэк пэнээльын рэпэлӄынтэтгъэ кэльэну, рэӄу.
Этъоӄааӄын ярак киткит эймэвэ, лымӈэ тивыйгэ ныръэткалеӄэн, ʔэйӈэвыркын-ым: — Вако!
Яко!
нинэннэӄин.
Нотасӄыӈӄач, айколык эвыча авчерпылвынтычгын нинэтрилӄин.
Ынӈатал гынмылкин пэнээльытуннэлгын айколё нэнанрыратӄэн.
Ныткивӄин ӄунэче, эвытлымӈэ ӈирэче, пылвынтын ʔэми айвэ пэнээльык пэляё, тъэр, пууръу тымӈэоттыӄагтэ нинэтэйкыӄинэт, таʔакойӈын, валы, гаттэ (ытръэч ʔалыгаттэ ӄонпы этлы апэляка), панаальэты нылӄытӄинэт, ӈэлвыл ӈэнри нагтатӄэн.
Гынмыл этлы атвыка, ӄаат ынин яаёт, найвалявӄэнат нотанльатанма.
Мыкрэмкын, чеӈэт чавчыв гэвъилин, чеӈэт эвыр ӈъочьын, тымӈалголяӄ тъэркин, нылӄытӄинэт ӈэнри.
Тъэр чымче рэмкын варкын, ымыльо нылӄытӄинэт, ӈэвъэнйыръын кынмал.
Илюкэ эргатык вак, прэрэм ныпатӄэн, ӄымлят омака нэнаёӄэн.
Мэӈин етыльын ʔоравэтльан, тъэр вальын, панаальэты нинэнльэтэтӄин тымӈалголяӄ ръэнут, ынныӄэй, кыкватъалягъеӄай, нанывъеӄай, лыгэкыкватъолӄай, эмкиткит.
Турыпкирык пэнээльык, чаата ныгрыӄин, чааткэн кагэпынмын амгролмык левтык нэнанрыратӄэн, киткит ыяа панрэвкы, айвэкэн-ым чеӈэт пэляёт ымыльо утъымыт, ръэнутэт ынкэчыку варкыт.
Нэнанӄамэтвавӄэн панаальыйӈын левтык ʔыттьыёча, ӄымляӄая, ʔэлегйитъулӄэе, кыкватъолӄая, рэӄэ.
Ӈэлвыл пыкирыркын, ныӄаанматӄэн.
Тъэр-ым эвын рэмкын, ымыльо нэнаӄаанмыӄэн, эмыннэнъют нэналпынрыӄэн чеӈэт айвалӄыл тэгъеӈу нинэлгыӄин.
Ӄопӄычьепы найвальавӄэн, пэнээльык чымче нытрилӄинэт рытынтэ, мыгрынымкын, ӄынур магны нинэтэйкыӄин, тынмай-ым нынны.
Уттэ нэнаръэӄэн.
Лымӈэ нэнантыяатэгым.
Ныпавӄэнат рэмкыт, нычайпатӄэнат пэнээльык.
Ӄымлят-ым мычеэръо нэнанрамавӄэнат.
Егилгын ымыӈ, ымыльо левытти ныпатӄэнат, тъэр нымкыӄин ӄаанмы.
ʔЫттъым ымыльо йынйынык нынлывэтӄин пэнъёлгык, ӄупӄычьылгын нэмыӄэй киткит, эвыр эвнэнлывэткэ, риӄукэтэ, рэӄэ рэнугнин, эвыр лымӈэ ʔигэ.
Тынмагчыӈын-ым ынӈатал ныплыткуӄин, пэнээльык ʔыттъыёчаӈӄач волӄытвэгыргыгьет.
Ныплыткуӄин рэмкын нытинэӈэӈӄин, лымӈэ выквыӄай ныппылюӄин, эвыр лымӈэ уттыӄэй ӈилгыӄэе нинэнкылвэтӄин, тивыйгыӄэйык нинэнилгитӄин, нэнамӈылёӄэн:
Мэӈин-ым рэвъигъэ, рараӄыткоӈӈогьа, ʔэӄэрэӄэ ратваӈӈогъа?
Ымыльо рэмкын ӄонпы этлы эвыргыргэткэ, нытлепӄин ымыльо.
Ӄэйӈун, ӈотӄэн!
Ӄэйгипэ ӄулиникэк пэтле рэвъигъэ.
Ынӈатал рэмкын амманаӈ нэквэтӄин, миӈкы яраӈы варкын, вэтгырыӈ нэквэтӄин ӈэнри.
Ынӄэн-ым ынӄэн авынральа, мэӈин вальын ʔоравэтльан, гынмылкин тывъё нэчгымкэтьулӄэй, нынны энагал, ээкык чымчеӄэй нанвакъоквъан, ӄынур ʔоравэтльан нанӄамэтваквъан, ʔыттъытъолӄайыткынык.
ʔЭми титэ ӈан рэмкын ӈан ныӄамэтвасӄэвӄэн, ӄынур тайӈыквыт нанӄамэтваквъан.
Эвыр мытлынча ныткивӄин, мытлыӈэн кивкив галягъэ, тайӈыквык нынитлитӄин.
уйӈэ тынӈапрытын, тымӈэӄаарыннылгыӄай нинэчвиӄин, мачынан ныппылюӄинэӄэй.
Ныкилвэйӄин, ӄынур гырок килвэйык.
Нимлыръуӄин-ым нэмэ, мэӈин-ым эвъянвыткольын ӄымилӄэйык ныпъюӄин, нэвъянвыткоӄэн нэмэ, нивӄин:
Йъаяӄыйӈо тынъэлгъэк, риӈэпчиӄэну тытэйкыгыт!
Эвыр этлы ынӈин этэйкыкэ, мимлык эчейвыкэ, эвъянватка, ӄулиникэк гыткат ратъылыӈӈоӈыт, рэннунӈыт.
Ынӈатал ныплыткуӄин.
Ытръэттэгын.
Екуннин ʔэӄэтэгинӈыльын гатанӈыма, эрмэчьу лынъё, мурык рамкэты рамаравӈыгъат.
ʔАӄамараквъат.
Куннин-ым рэмкын.
Рыпэт ӈыроргарэ аёгты пэлянэнат, гэйичьэмэ ӈирэӄ Лявтылывальын ытри Чыкэгрэв.
Чымӄыл-ым ӄол, йъэлгытомгычгын.
Ытръэч-ым гэӈирэмъэмитэ, гарыннымъамэта нъэлгъэт, ӄутти гэткулинэт ымыльо, эмӄэгнэвэ.
Ынӄэната айылго лыӈкы паагьат, гынтэквъэт.
Атаӄъака нутэк нъалыӈӈогъат, ӄопӄатыӈӈогъат.
Иквъи ынӈот, ивнин Лявтылывальына Чыкэгрэв:
Ынпычьигым!
Опопы ʔыттьыёлягты амгымнан мыгагчавакватгъак.
Юрэӄ ярак мыпкиргъэк, турык рыягнавкы таӄъанльататыльыт мынгагчаватынат.
Эквэтгъи.
Танӈыт-ым ытръэч катам мынгыткэн нъэлгъэт.
Екуннин ʔаӄатагэнӈыльычгын гэккэлӄыле, аталтанӈэпы рымайӈавъё эккэлӄын, илгымыргэвыльыт, ӈирэргэри, йъаяпэральыт, ʔыттьыёл эмчейвэ кылявыркыт, ӄутти-ым яачы таӄъайӈагьат.
Гаглытыляркыт, ӄынвэр атаӄъакыльыт ӈирэӄ найъонат, гэӈирэӄмъэмилинэт.
Нивӄин Чымӄыл:
Гу!
Наранмымык!
Мынорвыйпымык!
Ӈыроӄ орвыт ачгыта нэтрилынэт, йыпыянво.
Пирӄыгъэт яачы, гынрыру лыгнинэт эймэвыльыт.
Екуннин ʔэӄэтэгинӈыльын гаккалӄылма пыкиргъэт.
Вэтчагьэ, гырголягты пиӈкугъи Яконнэчгын, катам гээвмэл.
Эмӄынпиӈкук льолӄылыйпыян янра рытчыркын.
Панэна ныпиӈкучитӄин, мыргэвтэлет чечгэӈчыкойпы янръатгъат.
Иквъи Чымӄыл:
Ии!
Гынан-ым ӄылӄэгнэквын!
Ельо!
Гынан!
Ээ!
Мачынан гымнан!
Рынныкъом пиринин, ырыт.
Ивнин ынӈот Чыкэгрэвынэ:
Катам гытолгэпы ӄынпыткэквын, мэӈӄъом эвыр панрэватгьэ мыргэв!
Яв-яв!
Льолӄылыйпыян йытычьэтыркын.
Этыӄун кытрэлгыпы мынпыткэквъэн!
Ваарват тиӈунин рылпык рымагты.
Ток!
Пэӄэтатгъэ Екуннин, тэтъын-ӈан въэвъентогъэ.
Накытгынтыпэнрыгъан ӈирэнлеӈу.
Чымӄылена илгымыргэв йыннин, ынанчинит йымнэн, ымыльо элгыйъаяпылвынтыавэръыгыргын.
Танӈырымайӈавъё гынтэквъи, танӈыт-ым кынмал.
Таӄъы нэймитгъэн.
Ынкатагнэпы паагъат ʔаӄамаравкы.
Ытръэттэгын.
Мэлгытанӈычгыт аӈӄайпы лейвыльыт.
Чаак пыкиргъэт, эквыйынрыйӈын нагалягьан, ʔытвэ, чымӄык амӈыроёт, чымӄык-ым амӈыраёт, аммытлыӈэн-ым ӄутти.
Аӈӄачормык чавчыват атчыта нъатчаӄэнат.
Нытэвыльатӄэнат, ныгаляӄэнат, ӄынвэр йынрэпы мъэмитэ ныйъоӄэнат.
Гук, гук!
Ӄутти мэмлычыкогты ныпэӄэтатӄэнат, ӄымэк гынунык рэмкын нэткугьэн.
Яврэнак гэкэӈыльыт утчыку нылейвыӄинэт.
Танӈа-ым ʔамын начамэтатгъан, нъатчаӄэнат.
Эвыр-ым эймэквъэт ӄэгнэвмич.
Пов!
Пов!
Ӄутти ачааттэкгыпы ныпэӄэтатӄэнат, ӄутырык ӄаат нанмынат, чейвэ нъэлгьэт.
Ынкатагнэпы элкыне льувылгыгъэт, маравкы паагъат.
Ыннэн ʔаачек нотайпы лейвыльын, ӄликкин ярат, наӄам уйӈэ мэӈин егтэлльэн, эмвъирэмкын ымыльо.
Гытъэтгъи, армачьырагты рэсӄиквъи, эмпэнээльыт нарычгатваӄэнат.
Ымыльо тэкичгын ынанчинит гапатлен кукэк, гэткивлин ынкы, йынӄэтык галвавлен, ымныкэрэт нывэтгаквылгыӄэн въирэмкын.
Эргатык энаальэты рэсӄиквъи, лымӈэ такэчгыпатгъэ, йылӄэтык лываквъэ ампанаальывэтгава.
Ӈанэнӄач нэмэ рымагтэты рэсӄиквъи эмынӈин.
Ымыльо ӄликкин ярат эмрынгиитэ ёпаннэнат, ӄынвэр въэрамкывэтгав валёмнэн, палёмтэлнэн ымыльо.
Вилвил-ым пиринин, мыквил, ыныкрагты гэквэтлин.
Наӄам въирэмкын яалятгъэ кынмал.
Эвыр миӈкри рэмкичиркын-ым, ӄонпы эльукыльин омака ныетӄин, рэӄык лылек эвытрыкыльин.
Ӈан-ым ӈан ʔаачеӄӄай, въирэмкытумгыӄэй, ӄонпы эӈэӈытвигъи, мэйӈэӈэӈыльу нъэлгъи.
Энмэн чавчыв эӈэӈыльын, ынин ӄунэкык тылвыннэнчьэн въигъи.
Пыннытвагъэ ынпыначгын:
Гук!
нивӄин.
Опопы мылӄытырэрыӈӈогъак, ʔэми ӈан, микынэ пиринин?
Увик-ым панэна рэлку варкын, этлы энрэӄэвкэ ванэван.
Ӄырым нынутынльэтэннин.
Тагам, нивӄин, ӈирэӄ ӄаат ӄыкылгэтгыткы.
Ильуткугъи, ӄаат энатватынат, эквэтгъи, тылейӄэтгъи, пэӄэтатгъэ, анӈатгъэ.
Ымъылёӈэт арычгытвагъэ, ӄынвэр ӄутгъи, ныватгъэ, ӄаат-ым пэӈъивэтыльыт, ӄынур майӈыяайпы пыкитльэт.
Ымыльо нутэнут гитэнин, эвын уйӈэ.
Эргатык нивӄин:
Ӄол гаканъён ӄыкылгэтгыткы!
Ильуткугъи, ӄаат энатватынат, тылейӄэтгъи, пэӄэтатгъэ, ӈэранъынёӈэт арычгытвагьэ, ӄутгьи, ныватгъэ, ӄаат-ым, ӄынур яайпы пыкитльэт.
Эргатык-ым нивӄин:
Ӄол гаканъён ӄыкылгэтгыткы, эвыр-ым гымнин элгарӈыттыкэн ʔыттъын ымыӈ ӄыквутгыткы.
Гъыттьыма мэквэтгъэк.
Ӄынвэр ытлён ӈыронъылё арычгытвагъэ, ӄынвэр ныватгъэ.
Тыльугъэн, ивыркын.
Ӈан-ьм ӈан!
Гыргоррамкык ээкэгйит вотытваркын.
Галгаӈавкальанотак, вусӄынутэк, янрамъанотак!
Эльоткоӈӈогъэ, ильуткугьи, анӈатгъэ, ныватгъэ, увэкычгын пиринин, тыттунин, ӈачгыяаррылгытлыӈын тыттунин, ӈачгымынгытлыӈын рилюнин.
Мранъяаррылгытлыӈын тыттунин, мранмынгытлыӈын рилюнин.
Ӈачгывэлыпрылгытлыӈын тыттунин, ӈачгыкэрватлыӈын рилюнин, мрайпы-ым ʔамын-ым ынӈин.
ʔЭтти-ым тытгунинэт, ымыльо мынгыт эюгъэт.
Йыкыргычыкогты тыттунин, ӄынвэр лылепгъи, вакъогъэ.
Иквъи ынӈот:
Гук!
Турэйылӄэтгъэк!
Ӄэйгипэ ынйъэлгыӈэт йылӄэтгъи.
Нымытваӈӈогъат тэпэнинэӈэ.
Мэлёталгын рэӄокэты ӈавтыӈгъэ.
Иквъи ынӈот, ивнин:
Кытьаткэ еӄааӄ нивлыӄин!
Ӈэвъэнэ ʔувэӄуч ивнин:
Ӄыпичыгичиги!
Амӄынъычо амъёмроттоот нинэрэтӄин.
Нивӄин Нутэӈэвыт:
Ратанӈавӈэн!
Тыӄупӄэтгъэк!
Нивӄин ʔывэӄуч:
Наӄам гынанчинит ӄылейвыги, ӄыпичыгичиги!
Рэрыӄ-ым!
Вэльыттьыгыткалгыӄай рэннин.
ʔЭнӄу лыгнин милютэтэ.
Опопы лымӈэ амгымнан!
Матачьылгын гэрэтлин, чавчывавъагтэ ралӄаӈынвэпы рэннинэт.
ʔЭнӄу лыгнинэт ӈэвъэнэ.
Анӈэнайпыгъэ ӄынвэр ʔывэӄуч:
Наӄам эвлыеӄаавагыргыӈкы ʔанӄатычгатыӈӈогъэ.
Опопы мычвигъэн чымӄык!
Чывинин.
Тымнэн.
нымтумгэ нэналвавӄэнат.
Ӄынвэр ӈытогьэ Кэйӈывилю, гыткайпы пирининэт, ярагты ривлынинэт.
Чегытук ӄол гатвален эрмэчьын, Кэйӈывилюн армаӈвагыргын валёма гэнтэ, ынӄэн-ым ынӄэн гапойгыма эквэтгъи.
Ванэван этлы эйылӄэткэ.
Ымъычычоӈэт нылеӄин, ымнымъеквэ ампынлёта нитӄин.
Иʔам ытлён эйылӄэткэ, нымнымыт иквъэт.
Наӄам ытлён тылвавыркын.
Ымкувчемгъота.
Мэйӈылинлиӈэ.
Ӄынвэр-ым Кэйӈывилюн яраӈы льунин:
ʔЭмитлён Кэйӈывилю?
Кэйӈывилюн ытлыгын нивӄин:
Ӄыпаӈъэвӈытогэ, ӄъатчагэ!
Нотагты гэлӄытлин, пэтле рэетгъэ.
Ӄырым, ӄырым!
Миӈкри ӄытгъи, маӈэнӄачагты?
Ӄэйвъэм рэетгъэ пэтле.
Ӄээӄын ӄыпаӈъэвӈыторкын!
Ӄырым!
Амкувчемгъота тылвавыркын паӈъэвӈыток.
ʔЭми Кэйӈынилю?
Эвыр-ым гынан чимгъутэ!
Ӈотэнӄачагты гэквэтлин ръэтъеквэ.
Эвыр рагалягъа, райъоӈын!
Кычавычьатгъэ, йъонэн, пырӄаӈайык.
Эвыр-ым тутльук Кэйӈывилюнэ вилют къэлитэ йымнинэт.
Мэй!
Этыӄун Кэйӈывилю этлы эльукэ?
Ӄырым!
Наӄам тэгьеӈу лыӈкы, ʔамын-ым мынылӄыритчыӄиквъэн!
Рэрыӄ-ым!
Ытръэч-ым выёгты выквылгыӄагтэ-ым ыннэнъют тылямакэн мынэймитгъэн!
Выквылгын ӄэплюнин катам ярамэл.
Пиринин, рыльэтэннин.
Яв-яв!
Йъарат нынпылюӄин!
Эйминнин-ым элвэльин мэйӈычьын.
Ынан элвэльин.
Ярамэл вальын выквылгычгын.
Мэткиит рилгиннин.
Кэйӈывилю-ым пынлёркын?
Юрэӄ-ым чымче варкын.
Къэли йыннин, вилют вытрэтгъэт.
Выквылгын пиринин ӄонмынга, ӈагӄалетлы ринтынин ыяа.
Гынтэвысӄычетгъи кавральычгын.
Яв-яв!
Ӄээӄын ӄъатчагэ, гымыграк ӄыпаӈъэвӈытогэ!
Аалёмка кычавычьатыркын ръэтъеквэ.
Нымнымэты пыкиргъи, айгоонкэнагты.
ʔЫмто?
Льугъэн?
ʔЭтки.
Раӄылӄыл!
Раӄылӄыл!
Эйылӄэткэ рагтыгъэ-ым кычавычьата.
Рагтыгъэ нэмэ Кэйӈывилю.
Нивӄин ынпыначгын:
Рэмкыльын-ым ʔэми?
Ӄо!
Гынтэквъи.
Тъэйӈэквъэн, тыӄулильэтгъэк!
Аалёмкыльэн наӄам.
Йылӄэтгъэт.
Ытръэттэгын.
ʔАйӈама ынвылю нымкыӄин ылвэт нынмыӄэнат.
Рагролмык нинэтрилӄинэт.
Ынкы нытваӄэнат ымъычычоӈэт.
Амӄачакэнак нытэкичгычвиӄин, нинэнпэтӄин ытръэч рилеӄъыттъым эвнэмчеткукэ.
Линлиӈ-ым агтокыльэн, прор-ым чывик нытайыӈӄэн.
Ытръэч нылевтычвиӄин, этлы энвэнӈыкэ, пилгын нинэтиӈуӄин, нанӄытъол нинэчвиӄин, мранкылпак нинэнръэчумкэвӄин пилгын, кэлилы нинэмутлыттьыӄин, этлы эйыръэткэ, наӄам ӈилгыӄэе, нивлыӄинэӄэе нинэнкылвэтӄин.
Левтык ʔыттъыёча, аймакык ʔыттьыёча гыткат ӈалгыл нинэтрилӄин.
Нывулӄытвиӄин.
Льулӄыл ылвин иръэ нэнаръэӄэн, милгымил ынкы нинэтрилӄин, еӄааӄ ылвин чотчото нытчыӄин.
Эргатык-ым эӄылпэ ныгъевӄин инъэ, турыгъевкы вытычгын янра ныгтыӄин.
Гынмыл этлы атвыка - кэлилы мранкылпак нинэнитлитӄин.
Нымӈылёткоӄэн, ӈэлгыӄайгыпы тивыйгыӄэйык нинэнитлитӄин.
Илгиӄэтыркын кэлилы-ым ынӄэн.
Тивыйгын-ым мынга нынрыӄин.
Нынэтгавӄэн, нивӄин:
Этыӄун лымӈэ яачы кынтагыргын ратва!
амгытката эмыннэнъют.
Эвыр вэтгыры, эмтыргытъулӄэе, эвыр-ым ӄонпы ыннэнчьэн, эвыр лымӈэ ӈирэӄ.
Ынӈатал ӄонпы тынӄыннэнчьэн, ытръэч амгытката нэналпынрыӄэн, мэӈин чавчыв, гаймычьыльын, чымчекин, ръэнут.
Левытти-ым тъэр мэвын, ымыльо этынва нинэнрыӄин, вайыӈкы рыногыргэпы, ӈылгылык нинэнитлитӄин.
Левытти ӈэнку нэнаймэӄэнат тъэр нымкыӄин.
Эвыр-ым гаӄэтыкватленат, нинэнлывэтӄин, пэнъёлгычгын нинывинтыӄин.
Ынкъам пэлгынолгын ганалгыма нинэчвиӄин, амъянра нэнаргыӄэн, ӄынур мыӈикин тытыл нэнэноматӄэн, чеӈэт-ым омом тэгъеӈу лыӈкы.
Ынкъам пэлгынолгыӄай гынмылкин рытьё ӄэптик нэнайпыӄэн, нильуткуӄин, ӄынур мыӈикин.
Тъэр-ым эвын варкыт ярартэ, ыннэн-ым, ӈирэӄ-ым, нымкыӄин-ым, ратваӈыт, ӈирэнлеӈу нэнрыркынэт, ӄутти вэтчаркыт-ым тымӈалголяӄ пэнъёлгык амгролмык, ытръэч яачы ӄырым.
Нытипъэйӈэӄинэт ымыльо: Эв-эв-эв-эв!
Пэнин ʔыттъыютльэн грэп ныяаӄэн, яракэн-ым авынральын амынан нытипъэйӈэӄин: Га!
Мэӈин!
Левытон!
Ымъычычоӈэт йынйын нывинтыӄин, тылгылевыт нынвэнӈыӄин, нэнайваръавӄэн, нэмэ гаӄопӄычьыма нинэнтыӄин.
Прэрэм нинэтэйкыӄин, ымныкэрэт нываӈэӄэнат ӈэвысӄэтти.
Эргатык лымӈэ инъэ ныгъевӄинэт, еп эргыръока, киткинуӄэй ныйылӄэтӄинэт ӈэвысӄэтти.
Ынӈатал ымыльо рэмкын ныӄорагыркэӄэн.
Этлы атытлёпка тытыл.
Ныръилеӄинэт.
Тытльыттъыёча нынпыӄэн ӈэлгылгыӄай, ръэнут.
Мэӈин ʔытгьыёча ныпкирӄин, ынӄэнына ӄэлюӄ-ым нэйминнин.
Пэнъёлгык эчьытъулӄэй нинэтрилӄин.
Нэмэ нотагты нинэнинтыткуӄин, нырагтыӄэнат, прэрэмыт тайкыёт тъэр, эмныппылюӄинэӄэгти тытлык гыргоча, вочвычьыткынык.
Мыкрэмкэ ынӄэн нинэпириӄин, мэӈин-ым нимпэӄин, налпоттыркын.
Ынӈатал нытытлёпӄэн тытыл, рэмкын нырэсӄивӄин ралкогты, нэнанкававӄэн, ынӈатал ныплыткуӄин, ярагты нылӄытӄин, чеӈэт-ым нэвъянвыпчыткоӄэн авынральын.
Пэлгынолгын-ым гынмылкин йыпъё тъэр вальыт ʔоравэтльат, ӈалгыл ӄэптик эмӈирэют нинэтипӄин, ныпампычетӄэнат ымыльо.
Ӄол нивлыӄин пампыч тайӈыквык нытлетӄин.
Ынӈатал чеӈэт нымкыӄин айвалӄыл ылвин, миӈкы чиниткин пэнээльын варкын, ӈэнри ныялгытӄэн, миӈкы ӈэнку ыяа варкын, мачынан нэквэтӄин, ӄоонмылгын ʔыттъыёлкэн, ʔэми ганмылен ылвылю, ынӄэн нынльэтэтӄин, чымчеӄэй ныялгытӄэн.
Нэмэ гыткат, ʔэми тъэр ганмыленат ылвэт, эмыннэнчьэн нынльэтэтӄин, эвыр рэмкын ныйъоӄэн, ӈэлвыл-ым ӈэнри нагтатӄэн кынмал, айвалӄылтэ гынмылкинэт ымыльо нынльэтэтӄинэт ӈэнри.
Эвыр-ым яачы тымъён ӄэюуӄэйын айвалӄыл ымыӈ кынмал.
Ынӈатал ныӄаанматӄэн ынкы, тъэр рэмкын ныетӄин, мачынан тъэр, чеӈэт чавчыв, ымыльо ныӄаанмаӄэн, лылепыльын, рэмкыльын ʔэмитлён.
Миӈкри мыкайвалӄыл тэгъеӈу нинэлгыӄин.
Эвыр ныплыткуӄин рэмкын, нэмэ ʔытъымыт гэгтылинэт, пэнъёлгык нынлывэтӄинэт ымыльо.
Ынӈатал амъярагты нытэнмавӄэн рэмкын, ӄораӈы нэймитӄин, ныӄорагыркэӄэн.
Ӄорагыркэплыткок, нытыномакавӄэн, ӄымляӄая мычеэръыӄая нинэнинтыткуӄин, нутэсӄык нытчыӄин, ымы нутэсӄэ нэнаръэӄэн.
Ынӈатал рэмкын нэквэтӄин.
Ымыльо рэмкэ ӄаанмыёт нэнаӈаткынатӄэнат.
Чымӄык ныпэгтымчеткуӄ инэт.
Мытӄымыт-ым ныталяӄэн мэмылен.
Талятал кынмал гамытӄыма ныпатӄэн.
Миӈкри амталятал ынатык ныггыӄэн.
Пэтле ымыльо рэнчимэвӈын.
Мытӄымыт кынмал нутгыӄин, ӄырым янра рэнъэлгъэ, ӄынур ныйъаӄэн.
Нанывъе кынмал нэнапатӄэн, нититӄин нымэльэв, пынвынтыӄаматкынык нинэтрилӄин.
Ыпалгын кокаткынык нэнаймэӄэн, катам тытлывытгырык
Ырыт тынтыватгъан, ынкэтэ гатален ʔины, киткит гэнпыткэвлин, тыркээльэтгъэк, йъок-ым тылваквъак, ӄутти-ым чейвэ вэлеркылегъэт, ӄынвэр-ым гэкэӈэ тыяалятгъак.
Чейвьиьэ ръэтэты гагтатлен, ръэты гэпкитлин, ʔины тыпэнрыгъан ръэтъеквэ.
Кытъаткэ орвоор ныппылюӄин, орва трыттэлгъан, эквэвэ ʔыттъыёлгытката гъэптыткулин.
Тыгалягъак, тытлепгъэк яалегты, панэна нылеӄин.
Нэмэ тыйъон, нэмэ орва трыттэлгъан.
Ӈэнри тыгалягьак, тыгитэгъэн, панэна нылеӄин ʔэгычгын.
Ӄынвэр кэӈунэӈ тынрыгъэн, тынпа лявтэпы тыркыплыгъан, тынмыгъан.
Ӄулиникэк ӄэпэрин вины гэльутэ, ʔыттъыт гэтриле, уттык ӄэпэр гэттэтлин, тылӄэгнэквъэн, тынмыгъан.
Кэйӈыт ярачыко тыёпатынат, тытыл уттэ гэйпылин, уттыт ӈилгэ гэнкылвэтлинэт, яраӈы, кайӈырон гэнэвлин, ынкы пойга тытынпыгьан.
Ятъёлеты уткучьын тынтыватгъан, тынмыгъан - гывагъэ.
Ятъёлтэ гэкэӈэ тыпэнрынат, гайъота, ганма.
Ылвэт гэльутэ, гачамэтата, тынӄэгнэвынэт, тынмынат.
Вопӄы тыльугъэн, раквытчыӈын, колё нымэйыӈӄин, нунрэпэтӄин, ныркылявӄэн, ӄынур уйӈэ ʔыльыл, пэтле намэчатӄэн.
Яврэнак мимлык тыльунэт ӈыроӄ, янръатвыӄая нэнайъойгым, пойга тытынпыгъан, тынмыгъан ӄол, ӄутти-ым эквэтгъэт.
Мэйӈъытвъэт пыкиргъи, ыннанмытлыӈэн ʔоравэтльат, мэткиит нэтиӈугъэн гычормэты, нылвавӄэн, чемысӄымэмлык нынвэнӈыӄин.
Ӈэргэрык-ым ӄораӈы тынтымӈэквъан, нинэлӄыриригым.
Высӄымчыку гымнин гаканъё гэръилелин.
ʔАрэк нылвавэгым.
Ӄынвэр орвоор йынрэпы пэӄэтатгъэ, гым-ым уттэ тиргъэк гытката.
Ӄынвэр эвыр тылӄутгъэк, йынрэпы тыттэтгъэк, ӄаат-ым гатлыгатленат.
Гыткалгын-ым гымнин тьылгьи.
Ынӄоры трагтыгъак, эргатык-ым мытив - этъым ʔатав ӈан.
Вэнлыги тычейвыткугъэк.
Вэнлыги ʔэӄэрэгъи.
Яврэнак нэмэ ʔирэмъетык гакаӈӄор лывлетгъи, оттыквагьат ӄаат.
Гыткалгын-ым таӈыквагьэ, ӄонпы тынутгьи, ымыльо чимэтгьи, ӄонпы ааӈкы нъэлгьи.
Ынӈатал киткит нымэлевӄин, нэмэ ӈан тъылыӈӈоркын.
Ытръэттэгын.
ыпалгын нинэтрилӄин.
Нэмэ нанывъеӄай ыпатьё тӈагыргэты нинэнинтыткуӄин.
Вивти ыпалгык нинэнръэлевӄинэт, нивӄинэт: — Тоттомыкэн лёльолгычгын, ӄырымэн ыпалгын!
Ынкъам нутэк нытрилӄинэт, эвыр лымӈэ нэнаймэӄэн уттык, нэнантыватӄэн, нэнапэляӄэн гыргол.
Риӄукэтэ ӄырым нынунин.
Нивӄинэт: — Ӈотӄэн итъычьылгыӄэй, ӄырымэн вивыт тынтыватгьан!
Эвыр ӈан ыннэнчьэн ʔигэ рэнугнин, рэтитӄэннин, нинъыӄин.
Нымкыӄин-ым эвыр, нимпэӄин.
Эвыр лымӈэ ӄликкин рытватьёт ыннэнуттык, лымӈэ илгылӄык уйӈэ уттыкыльин, тьэр омака нинэтрилӄин.
Тинтинык патгыргын нинэнэвыткуӄин, лымыӈкы, ынкъам нинэнъимпэтӄин.
Ынкъам ʔины, миӈкы вальын ымыльо, нинэйгирӄин, чеӈэт-ым имыръэнут тыкэркын.
Риӄукэтэ ымыӈ нинэльуӄин, наӄам нырулӄин рэӄокалгын, эмъигэ нинэнвэнтэтӄин.
Вивытти-ым нытымӄэтйивӄинэт, ӄырым янра нылӄытынэт.
Чеӈэт-ым ʔэгымкын етыркын, ыннэнлеӈу гытката нинэнвэнтэтӄин.
Тъэр-ым ʔигыт, ымыльо пэтле нинэтитӄэтӄинэт.
Эвыр мэӈин нимпэӄин, эмыннэнъют, ымыльо нинэнуӄин наӄам.
Нанӄычыко вивытти нылгыӄинэт, нъэптыткуӄинэт.
Эвыр микынэ нымкыӄин вивытти гэтитӄэтлинэт, пэтле нывъиӄин ӄонпы.
Эвыр лымӈэ ӈыроӄ, эвыр лымӈэ ӈыраӄ, чамъам пэтле рэвъигьэ.
Гагтыувэкэлен-ым ʔэгычгын.
Ытръэч импытвиркын, эръилемъеткыльин.
Эммэрынрэ гатата.
Ынкъам ʔэми въильын ʔины ʔоравэтльа нинэльуӄин, нанӄын нэнатраӄэн.
Нэнарылгыӄэнат ымыльо вивытти нанӄычыкойпы, нэмэ нэквэтӄин, нэмэ ӈоонкы чымӄык вытрэтыркын ʔины.
Эвыр лымӈэ эвъикэ, йъарат нимпэӄин, пэтле нэнайъоӄэн.
Нэмэ нанӄын нэнатраӄэн, вивытти нэнарылгыӄэнат.
Ымыльо-ым нинэлӄырирӄин, миӈкы гэльутэ, ӈэнри нылеӄин ʔэгычгын.
Нинъыӄин наӄам ынӄэн, ӄырым пэтле ʔыныйъогъан.
Ӄэйвэ энъыӄаальэн гаканъе, мэткиит нэнайъоӄэн.
Нэнанрагтатӄэнат тъэр ʔигыт ымыльо.
лылепыткуркын ʔоравэтльан ʔатав.
Чеӈэт ӄынур ӈачгынӄач мэмылӄай варкын, аммрагты.
Гынмылкинэк-ым ӄынвэр этлы ʔэӄэлиӈэткэ мэмыл, нивӄин ӄынур:
Мэй!
Тумгытум ӈотӄэн!
Амалвагты нэмыӄэй нытлепыткуӄин мэмыл.
ʔОравэтльа кылпалгын нинэтэйкыӄин кэӈъегу, тинтинык нывэгылкуӄин.
Нэмэ чымче нъэлык, мэмылӄая нинэгитэӄин ымыльо рымагтыкэн ʔоравэтльан, ӄэптин ымыльо.
Чымчеӄэй нъэлык нинэтэгрыӄин, мъэмитэ нинэнпыткэвӄин, онмычыкогты нылӄытӄин пылвынтын.
Уттуут-ым нынтоӄэн, янра нынъэлӄин, чеӈэт-ым ӈилгын нивлыӄин варкын, янра нылӄытӄин, мэӄьм атынвык волвакы нынъэлӄин, ӄынур мумкыл.
Нычынъэтӄин мэмылӄай онмычыкогты мимлык.
Мынгыткэн ваарӄэр ӈилгын ымыльо нинэтрилӄин, ытръэч ӈэлгыткынгыпы нинэнрыӄин, мачынан нэнатанъяаӈӄэн.
Нырулӄин ӄонпы мэмыл.
Эмтунникэк ытръэч киткит нэрмэӄин.
Чеӈэт ныпэӈъивэтӄин ӈэнку камаграк, йъарат-ым нырулӄин.
Мачынан рынрыркынин ынкы, эвыр нырултывиӄин, нытиӈуӄин ӈэлгэпы.
Ӄынур-ым ынанчинит нэмэ ӈанӄо нылеӄин амвъентогты эмтэгъеӈэ.
Лявтэпы ʔоравэтльа нинэймитӄин, ӈутку нэнагтоӄэн, вэчокватык нэнаркыплыӄэн, ныкэгытрэтӄин мэмыл пэтле.
ʔИтин нымлеӄин ʔыттъым, нэнанмыӄэн.
Амалваӈ вальык рэмкэ мэмыл ныӈыттыӄин.
Чеӈэт-ым ӈан патгыргык чымче мэмылтэ варкыт, эвыр лымӈэ амӈыроӄ ыннанпатгыргык, кырыткынгыпы нэчгымкытъулӄэй ваамӄалетлы нинэнӈивыӄин.
Тэнтэнгыпы-ым ныпыльыльэтӄин вээм, нэнанлыплятӄэн ӈэнри, рымэмлылгав.
Патгыргык-ым пыкирык, мимыл ныкукэльэтӄин.
Нэчгымкытъулӄэй пыкирык йыӄӄэй нычыпъэтгъэн?
Чамъам!
Гыргол кукэльэтык нитгъэн!
Мэмыля нинэльуӄин нэчгымкытъул, ченэт-ым ʔэӄэлиӈу лыӈыркынин нэлгымкытъул.
Гынмыл ваамъеквэ тылельын этлы эльукэ.
Ытръэч ӈутку пыкирык нинэльуӄин.
Ӄэлюӄ-ым тымӈалвагты ныръилеӄин мэмыл.
Нэнапэнрыӄэн йъарат, чеӈэт нимпэӄин, миӈкри.
Нэнанмыӄэн.
Наӄам ынык вагыргыӈкы ынӄэн мэмылӄай ныгыттэпӄин.
Мачынан тинтин ʔоравэтльамэл, нинэнэвӄин, чеӈэт эвыча троочгын-ым уйӈэ.
ӄынур, вытрэтыркын патгыргын гыргол.
Купрэк ныръэчумкэтӄин, ӈэнку нывъиӄин, чеӈэт мимлычыку выенток лывавыркын.
Аӈӄальыцагэнэв, мыкцальын-ым, ынанъяаццальын, вапыцӄаяйвалӄай тылвамынан нытваӄэн, ӄынвэр гытлинпыӈэвӄэй льунин, ивнин:
Гымык ӈэвмицыӄэю ӄытвагэ!
Омака нытваӄэнат, уйӈэ этэкицыкэ амӄынъыцо.
Ӄынвэр аӈӄальыт гэцъэвӈыттылинэт.
Ивнин ӈэвмицыӄэе ейвэлӄэй:
Нэнэнэ!
ʔЭптэ гыт ӄынааӄыгнатгэ!
Ныцагтыӄэн цэмкын эмтэкицъэмэтэ, имтитэ.
Ӄол айгыпы етгьи.
Цаӈӈытагъэ?
Эпэӄэе иниквъи.
Вэлер-ым ӄыпааӄыгнатыцкэвыццын!
Ынан яатльэпы ӄыванляцӄэквын!
Нэмэ гэлӄытлин.
Цаӈӈытагъэ?
Эпэӄэе иниквъи.
Вэлер-ым ӄэнапааӄылпынцытык!
ʔЭнӄу нэлгыццын ымыльоцык.
Лыгэн ныталяйвыӄэн.
Ӄынвэр Вагыцца, цэӄэ, Яйвацвагыцца ейвэцу лыгнин.
Ынанъяатльэпы ванляцӄэквъэ.
Ӈыроӄ ныппылюӄинэӄэгти тэкиццытъулӄэгти, цылгымэйӈэльыӄэгти нэйылгъэн, никвъэн:
Лилицыку ӄыёгын, ынӈэ эгитэкэ, ыццъэц яцапкэцык такэцыёцыкогты ӄыёгынат ымыльо, эмтыццытъул амтакэцыёццын!
Яцапыкицык, ёнэн.
Ӈэвмицыӄэй яӈак ныйылӄэтӄин.
Гэныгъевлин:
Мэй, мэй!
Ӄылӄутги, ӄынааӄогэ!
Гэлӄутлин, такэцыёццын гитэнин, эвын гэйыцъэтлин.
Ӄол-ым гитэнин, эмынӈин.
Ӈыроӄав ымыӈ.
Коргаквъат, ыпатгъат, ӄутырык нанлыльонат (íûëãûë íýëüóíýò):
Тота!
Ынӄэнаццын вапыцӄатыльыццын ныцэӄӄин, ныпатъевыӄэн?
Ымыльо кукэйыцъын гиткэлин, гэцъэмпэлин, эцъэмпэплыткук гэнльэтэтлин.
Нивӄин: ӈавмэцыйӈын:
Аныка!
Ӄыцэйвуткуццын, ӄыӈэвынъюцӄикви!
Айгыпы эквэтгъи.
Ӈэнку нымным льунин.
Мэй, цэӄигыт?
Эпэӄэе гэнӈивигым.
Опопы ӄыӈавтыӈгэ!
Эгэй, ӄыллыгэ!
Ӄыйылӄэтги!
Эцатык кыевкы, ʔэмитлёнайӈын?
Уйӈэ, гацагтылен.
Йылӄыма Яйвацвагыцца ивнин нэмэ:
Гыныгцак ӄыпэлӄынтэтги, цагцолмык ӄыццыляквэ, нутэцӄык ӄунцэпэтги, ынӄэната вапыцӄатгыццын цэмэлеквъэ!
Кылявыццын, кылявыццын, кылявыццын, амцагцолмык.
Ӄынвэр гунцэпэтлин пипикмил.
Ынкэтэгнык вапыцӄат уйӈэ нъэлгьэт.
Ынкъам лымӈэ кыляквъэ, унцэпэтгьи ӈыцэмил, нэмэ ынкэмил уйӈэ нъэлгьэт вапыцӄат.
Ынӈатал лёлёмэл, ынкъам килкымил, цилпымил, лылемил, кановыццымэл, ӄынвэр ӄонпы гэмэлевлин, йъацат таӈъаацеко нъэлгъи, льулӄыл ымыльо мутлымул.
Наӄам нотацӄыцыкойпы амвэнвыяалята тэюццыт пинтыӄэтгьэт ӈыроӄ ӄол-ым эмпэльутэтэ гэйыцъэтлин, ӄол-ым эмэвицъэ, ӄлявылявэцъыццын, ицъын, ӄонагтэ, плекыт, катам ымыльо.
Ӈыроӄав-ым эмӈэвыцӄэтэвицъын, кэццэц, кэмлилюн, амъянца вальын: тэӈуэлы, кэлильын, ӄэӈу, ӄэӈукэлильын ӈыцаӄав.
Гэӄитпэвлин ʔаацекыйӈын.
Айгоонкэнат тэрмэцьыӈкинэт нивӄинэт:
Гымнин ытлывъёӄаегыт!
Нинупынъылиӄинэт, нэнамацвэтынпыӄэнат.
Ӄыцымэнайгым, тумгигым, ейвэлигым!
Энаталяйвытык-ым амӄынъыцо!
Нытэпцэцэмӈыӄинэт, нъаляцантоӄэнат.
Ӄонпы ялгытгьат ынкъам.
Ӄутти-ым ӄупӄэтгъэт, ванэван анмыка, пицыгицик амлывава, ӄынвэр нэнӄымцаквъат, въиткугьэт ымыльо.
Яйвальаацек, ейвэцу лынъё, мыкэтгъи, нымныму нъэлгьи, эмъицэльын, ӄлявылтэ нумэкэтӄинэт амӄынъыцо.
Аӈӄальырагэнэв, мыкральын-ым.
Ынанъяалральын вапысӄаяйвалӄай тылвамынан нытваӄэн.
Ӄынвэр гытлинпыӈэвӄэй льунин, ивнин:
Гымык ӈэвмиргыӄэю ӄытвагэ!
Омака нытваӄэнат, уйӈэ этэкичгэ амӄынъычо.
Ӄынвэр аӈӄальыт гэръэвӈыттылинэт.
Ивнин ӈэвмиргыӄэе ейвэлӄэй:
Нэнэнэ!
ʔЭптэ гыт ӄынааӄыгнатгэ!
Нырагтыӄэн рэмкын эмтэкичгъэмэтэ, имтитэ.
Ӄол айгыпы етгъи.
Раӈӈытагъэ?
Эпэӄэе иниквъи.
Вэлер-ым ӄыпааӄыгнатысӄэвыркын!
Ынанъяатльэпы ӄыванлясӄэквэ!
Нэмэ гэлӄытлин.
Раӈӈытагьэ?
Эпэӄэе иниквъи.
Вэлер-ым ӄэнапааӄылпынрытык!
ʔЭнӄу нэлгыркын ымыльорык.
Лыгэн ныталяйвыӄэн.
Ӄынвэр Вагырга, рэӄэ, Яйвачвагырга ейвэчу лыгнин.
Ынанъяатльэпы ванлясӄэквъэ.
Ӈыроӄ ныппылюӄинэӄэгти тэкичгытъулӄэгти, рылгымэйӈэльыӄэгти нэйылгъэн, никвъэн:
Лиличыку ӄыёгын, ынӈэ эгитэкэ, ытръэч ярапкэрык такэчгыёчыкогты ӄыёгынат ымыльо, эмтыргытъул амтакэчгыёчгын!
Ярак пыкиргъи, ёнэн.
Ӈэвмиргыӄэй яӈак ныйылӄэтӄин.
Гэныгъевлин:
Мэй, мэй!
Ӄылӄутги!
Ӄыпааӄогэ!
Гэлӄутлин, такэчгыёчгын гитэнин, эвыр гэйыръэтлин.
Ӄол-ым гитэнин, эмынӈин.
Ӈыроӄав ымыӈ.
Коргаквъат, ыпатгъат.
Ӄутынэ нанлыльонат (ӈылгыл нэльунэт).
Тота!
Ынӄэначгын вапысӄатыльычгын нырэӄӄин?
Ныпатъевӄэн?
Ымыльо кукэйыръын гиткэлин, гэръэмпэлин, эръэмпэплыткук гэнльэтэтлин.
Нивӄин ӈавмэргыйӈын:
Аныӄун!
Ӄычейвыткуркын, ӄыӈэвынъюсӄикви!
Айгыпы эквэтгъи, ӈэнку нымным льунин.
Рэӄигыт?
Эпэӄэе гинивигым.
Опопы ӄыӈавтыӈгэ!
Ӄыллыгэ!
Ӄыйылӄэтги!
Эргатык кыевкы, ʔэмитлёнайӈын?
Уйӈэ, гарагтылен.
Йылӄыма Яйвачвагырга ивнин нэмэ:
Гыныкрак ӄыпэлӄынтэтги!
Рагролмык ӄыркыляквэ!
Нутэсӄык ӄунрэпэтги!
Ынӄэната вапысӄатгыргын рэмэлеквъэ.
Кылявыркын, кылявыркын, кылявыркын, амрагролмык.
Ӄынвэр гунрэпэтлин пипикмил.
Ынкэтэгнык вапысӄат уйӈэ нъэлгъэт.
Ынкъам лымӈэ кыляквъэ, унрэпэтгьи ӈырэмил, нэмэ ынкэмил уйӈэ нъэлгъэт вапысӄат.
Ынӈатал лёлёмэл.
Ынкъам килкэмил, рилпымил, лылемил, кановыргымэл.
Ӄынвэр ӄонпы гэмэлевлин, йъарат таӈъаачеко нъэлгъи.
Льулӄыл ымыльо мутлымул.
Наӄам нотасӄычыкойпы амвэнвыяалята тэючгыт пинтыӄэтгъэт ӈыроӄ.
Ӄол-ым эмпэльутэтэ гэйыръэтлин, ӄол-ым эмэвиръэ, ӄлявылявэръычгын, иръын, ӄонагтэ, плекыт, катам ымыльо.
Ӈыроӄав-ым, эмӈэвысӄэтэвиръын, кэркэр, кэмлилюн, амъянра вальын: тэӈувъэлы, кэлильын, ӄэӈу, ӄэӈукэлильын ӈыраӄав.
Гэӄитпэвлин ʔаачекыйӈын.
Айгоонкэнат тэрмэчьыӈкинэт нивӄинэт:
Гымнин ытлывъёӄаегыт!
Нинупынъылиӄинэт, нэнамачвэтынпыӄэнат.
Ӄырымэнайгым, тумгигым, ейвэлигым!
Энаталяйвытык-ым амӄынъычо!
Нытэпрэрэмӈыӄинэт, нъалярантоӄэнат.
Ӄонпы ялгытгъат ынкъам.
Ӄутти-ым ӄупӄэтгъэт.
Ванэван анмыка.
Пичыгичик амлывава.
Ӄынвэр нэнӄымчаквъат.
Въиткугъэт ымыльо.
Яйвальаачек, ейвэчу лынъё, мыкэтгьи, нымныму нъэлгъи, эмъирэльын, ӄлявылтэ нумэкэтӄинэт амӄынъычо.
Эпээцэмкын нумэкэтӄин, ымыльо эпээпэгти.
Гытокалельын нэнамӈылятӄэн, калцелгын-ым ынин йъэлгытомгын.
ытлывъёӄай, ымыльо нумэкэтгъэн!
Пипиӄылгын ʔицэццын, попокалгын-ым цыпыццынин.
Янцаӈайӄай цыкавравъё!
Умэкэтгъэт, етгъэт.
Гытокалельыт янотгъат.
Эпээцэмкын амъяацы.
ʔЭцамгогьат.
Мыкгыткальын ӄэйвэ нъыянопкэццъан, ӄоныръым выквык эвыца цыгыткунин нутэцӄын.
Тымӈэквъэ наӄам, ӄоныръым амалваӈ вальын нымкыӄин цъэт.
Коцылгыӈавыт янотгъэ.
Ымыльо пэлянэнат тумгыт, цыпъё пицинин.
Цымӄык мацынцъамвальыццыт ыццъэц эцатык гэетлинэт.
Ӄутти-ым ӄонпы эквэтгъэт, панэна тылеццыт игыт.
Эпээрэмкын нумэкэтӄин, ымыльо эпээпэгти.
Гытокалельын нэнамӈылятӄэн, калчелгын-ым ынин йъэлгытомгын.
Ынан ымыльо эпээрэмкын нумэкэтгъэн, гымнин-ым ӈавытлывъётомгын, Коргылгыӈавыт, аталтанӈын-ым Тыӄиӈэвыт, Мыкгыткальын-ым ытлывъёӄай, ымыльо нумэкэтгъэн!
Пипиӄылгын ʔирэркын.
Попокалгын-ым рыпыркынин.
Янраӈайӄай рыкавравъё!
Умэкэтгъэт, етгъэт.
Гытокалельыт янотгъат.
Эпээрэмкын амъяачы.
ʔЭрамгогъат.
Мыкгыткальын ӄэйвэ нъыянопкэргъан, ӄоныръым выквык эвыча рыгыткунин нутэсӄын.
Тымӈэквъэ наӄам, ӄоныръым амалваӈ вальын нымкыӄин ръэт.
Коргылгыӈавыт янотгъэ.
Ымыльо пэлянэнат тымгыт.
Рыпъё пиринин.
Чымӄык марынръамвальычгыт ытръэч эргатык гэетлинэт.
Ӄутти-ым ӄонпы эквэтгъэт, панэна тылеркыт игыр.
Мцанлыӈын-ым гэӈэвъэнэ нымӈиӄин:
Гэвэ, эгэгэй!
ʔАмын-ым ытлён мытанцэтылягъак игыт!
Йылӄэтгьи.
Турыгьевкы нивӄин:
Ӈан-ым ӈан ӄэйвэ тытанцэтылягъак, наӄам-ым ытлён цэлытлыӈын цэты иʔам тынкавцаквъан?
Ээтъам!
Цатанӈавӈэн!
Мынпаамык ильуткук.
Мынпицыгицимык!
Тытыл гатытлёплен.
ʔОцавэтльан галягъэ.
Ивнин ӈэвъэн:
Цай, цай!
Кынтацэтыццын ӈотӄэн!
Гук!
Ӄонпы мыкмутлыльын ӈан ӄлявылцыӈын.
Аныӄун, вай, вай!
Плекыт ӄынлигынэт.
Вай, вай, эквэтыццын.
Эӄылпэ, аны!
Наӄам цэлытлыӈын ынӄэн ныцъэӄин?
Гы!
ʔАтав ӈан!
Мацынан!
Вэлер-ым мымутлюгъэк!
Вэлеццыленин, йъонэн, ӈэвъэн-ым цит гивлин:
Ӄээӄын ӄэнъатчагэ!
Кыццэлык гынкэквъи, йыцъэтгъи.
Наӄам кэгынмэ кыплынэн, тымнэн, ымыльо цилти цыкавраннэнат.
Мранлыӈын-ым гэӈэвъэнэ нымӈиӄин:
Гэвэ, эгэгэй!
ʔАмын-ым ытлён мытанрэтылягъак игыр!
Йылӄэтгьи.
Турыгъевкы нивӄин:
Ӈан-ым ӈан ӄэйвэ тытанрэтылягъак, наӄам-ым ытлён рэлытлыӈын рэты иʔам тынкавраквъан?
Ээтъам!
Ратанӈавӈэн!
Мынпаамык ильуткук.
Мынпичыгичимык.
Тытыл гатытлёплен.
ʔОравэтльан галягъэ.
Ивнин ӈэвъэн:
Рай, рай!
Кынтарэтычгын ӈотӄэн!
Гук!
Ӄонпы мыгмутлыльын ӈан ӄлявылчыӈын.
Аныӄун, вай, вай!
Плекыт ӄынлигынэт.
Вай, вай!
Эквэтыркын.
Эӄылпэ, аны!
Наӄам рэлытлыӈын ынӄэн ныръэӄин?
Гы!
ʔАтав ӈан!
Мачынан!
Вэлер-ым мымутлюгъэк!
Вэлеркыненин, йъонэн, ӈэвъэн-ым чит гивлин:
Ӄээӄын ӄэнъатчагэ!
Кытрэлык гынкэквъи, йыръэтгъи.
Наӄам кэгынмэ кыплынэн, тымнэн, ымыльо рилти рыкавраннэнат.
Нотагты гэлӄытлин Куццын, яцайӈын гэльулин, цыногыццэпы гэгитэлин, яцак ӈалвыльыйӈын цъоцааццын.
Цыӈкэтгъи цыногыццэпы, пэнвэлӄэй тымнэн.
Ӈававынцальыйӈын нивӄин:
Тытэӈэт ӈан!
Въигьи!
Ӈаццыногты цинтынин.
Имтинин, яцагты цыньэтэннин.
Цэӄокалгын-ым нымтумгу, Нотаӈавыйӈын:
Ӄа, ӄа!
Ацьыткэццын!
Вэлер-ым эцьытьулӄэе ӄэналпынцыгэ!
Ӄэйвэ мыкэцьытъулӄэе пынцынэн.
Нивӄин:
Тъэццын!
Йылӄэтгъэт.
Эмгынунныкитэ кыеквъи Нутэӈэвыт, эквэтгъи, яцайӈын льунин:
Ӄа!
Ӈотӄоры!
Тыттэтгъи, цыногыццэпы циӈкэтгъи, кыцыӈайӈын тымнэн.
Ивнин ыӈнот, иквъи авынцальын:
Цекалваӈ вальын!
Нывъиӄин!
Кыпыӈайӈын пицицӄыценнин, ӈаццыногты цинтынин.
Циӄукэтэ имтинин, наӄам ӄутык лынаквъэ.
Авынральын ʔэйӈэвнин:
Вако!
Ӄинэнылӄутэтги!
Гук!
нивӄин.
Ӈотӄэнына тымыццатыццынэн!
Уттуут пицинин, ӈытогъэ, лявтэпы кыпцевынэн.
Ток!
Кэгыццэтгъи.
Яцагты гынтэквъи.
ʔЫмто!
Куццыл нивӄин.
Этъым цыногыццын ʔэӄэцэгъи?
Ии!
ʔЭӄэцэгъи ӄэйгипэ!
Гытгылӄатгъэ валвыйӈын, тинтинык ʔанэлёгъэ, гытгэтынвэн нэнэнэӄэй йытонэн.
Нанӄынацэнэн, ыннэ гэйыцъэтлин нанӄын, пицинин цымӄык, имтинин яцагты.
Гук!
Ынныткэццын!
Вэлер-ым ыннэнцьэн ӄинэйылги!
Ӄэйгипэ ыннэнцьэӄэй йылнин.
Йылӄыма гытгылӄатгъэ Нотаӈавтыйӈын, ʔанэлёцӄэквъэ, гытгэтынвэн нэнэнэӄэй йытонэн, нанӄыццайвынэн, ыннээн йытонэн нымкыӄэнаццын!
Имтинин, этцылвавытвавыццын гытлипицинин.
Тинымлегъи, пылӄэтгъи.
Нотагты гэлӄытлин Куркыл, ярайӈын гэльулин рыногыргэпы гэгитэлин, ярак ӈалвыльыйӈын ръоратыркын.
Чиӈкэтгъи рыногыргэпы, пэнвэлӄэй тымнэн.
Ӈававынральыйӈын нивӄин:
Тытэӈэт ӈан!
Въигъи!
Ӈаргыногты ринтынин.
Имтинин, ярагты рыльэтэннин.
Рэӄокалгын-ым нымтумгу, Нотаӈавтыйӈын:
Ӄа, ӄа!
Ачьыткэркын!
Вэлер-ым эчьытъулӄэе ӄэналпынрыгэ!
Ӄэйвэ мыкэчьытъулӄэе пынрынэн.
Нивӄин:
Тъэркин!
Йылӄэтгъэт.
Эмгынунныкитэ кыеквъи.
Нутэӈэвыт, эквэтгьи, ярайӈын льунин:
Ӄа!
Ӈотӄоры!
Тыттэтгъи, рыногыргэпы чиӈкэтгъи, кырӈайӈын тымнэн.
Ивнин ынӈот, иквъи авынральын:
Чекалваӈ вальын!
Нывъиӄин!
Кырӈайӈын пирисӄыченнин, ӈаргыногты ринтынин.
Риӄукэтэ имтинин, наӄам ӄутык лываквъэ.
Авынральын ʔэйӈэвнин:
Вако!
Ӄинэнылӄутэтги!
Гук!
нивӄин.
Ӈотӄэначга тымычгатыркынэн!
Уттуут пиринин, ӈытогъэ, лявтэпы кыпчевынэн.
Ток!
Кэгытрэтгъи Нутэӈэвыт.
Этъоӄааӄын чыкэеквъи, ярагты гынтэквъи.
ʔЫмто?
Куркыл нивӄин.
Этъым рыногыргын ʔэӄэрэгъи?
Ии!
ʔЭӄэрэгъи ӄэйгипэ.
Гытгынӄатгьэ валвыйӈын, тинтинык ʔанэлёгъэ, гытгэтынвэн нэнэнэкэй йытонэн.
Нанӄыпарэнэн, ыннэ гэйырьэтлин нанӄын, пиринин чымӄык, имтинин ярагты.
Гук!
Ынныткэркын.
Вэлер-ым ыннэнчьэн ӄинэйылги!
йытонэн, нымкыӄэначгын!
Имтинин, этчынвавытвагыргын гытлипиринин, тинымлегъи, пынӄэтгъи.
а) Энмэн-ым ʔаачекӄай гачакэтта, чавчывачгын-ым ӄонпы.
Гивлин чакыгэт:
Гэ!
Там!
Ӈэвъэн ӄыльугын!
Нивӄин:
Чамъам!
Миӈкри ӈэлвыл гымнин иʔам мыпэлягъан?
Раянратгъа, раманаӈатгъа!
Нивӄин чакыгэт:
Амгымнан мэчынкы!
Вынэ, ӄэквэтги, ӈэвъэн ӄыльусӄиквын!
Ӄыӈэвынъюсӄиквын!
Ӄыӈавтыӈгэ!
Ӄыматагын!
Кмиӈын ӄыгтогын!
Ынан мургин яравагыргын ӄырым рэткуӈын ӄулитгивик!
Гэквэтлин, аӈӄачормык гэпкитлин, аӈӄачормэпы тагъэ, тэргатгъэ:
Гымнин ынпычьычакыгэт иʔам томыгнотагты инэнӈивыгъи?
Ӄынвэр аӈӄата ейвэчу гэлгылин.
Гынонаӈӄайпы челгыпылвынтыянръатвыӄай гэетлин.
ʔЫтвычыку ӈавысӄатыйӈын вакъотваркын, ивлыкыттэлльэн, мутлыльулӄылльэн.
Нивӄин пыкитльэн:
Рэӄигыт?
Нытэргатэгыт?
Иʔам ытлён?
Иквъи ӄлявыл:
Ынпычьычакэтта гивигым.
Ӈавъанчыӈын ӄылӄыритчыӄиквын!
Нивӄин ӈэвысӄэт:
Ытлён-ым вай тыетгъэк!
Нивӄин ӄлявыл:
Рэӄулымӈэ!
Опопы ӈэвъэну мылгыгыт!
Ӈэвысӄэт нивӄин:
Этыӄун мынрагтымык, гынык чакэттэты мынылӄынмык?
Ӄэйвэ вынэ, нырэӄын-ым!
Ӄэйвэ рагтыгъат, ярак пыкиргъэт, нымытвагъат, мыгныму нъэлгъэт, ӄонпы чавчыво.
в) Аӈӄайпы лейвыльын, гычормэпы, мэмылӈыттыльын ʔоравэтльан чит.
Йынрык гатаранлен.
Энмэн ӄун ӄликкин кэйӈыт льунинэт.
Кайӈырамкычгын-ым ымыльо.
Ӄынвэр айылго лыгнинэт, ярачыкогты гынтэквъи.
Наӄам эргатык ʔоравэтльарамко кэйӈыт нъэлгъэт ымыльо.
Ыныграгты пыкиргъэт, нымкыргэри, ӄлявылтэ, ӈэвысӄэтти, ынпыначгыт, ынпыӈэвыт, ӈинӄэгти, ымыльо.
Ӄулильэтгъэт, ʔэйӈэквъэт:
Мэй!
Ӄлей!
Ӄыетги!
Ӄынтогэ!
Ӈотӄэнаморэ!
Гынин мыкӈэвъэнлыӄылти етгъэт!
Ӄымататкогэ!
Ӄэймитыткуги!
Гэймитлинэт, матанэнат, мыгрэмку нъэлгъи.
ʔЫттъычга ӄэпэр ʔэйӈэвнин-ым:
Тагам!
нивӄин.
Опопы нотагты мынылӄынмык!
Чамъам!
Иʔам ытлён?
Тынӈапрытын тыльугъэн.
Катам гымыгмич.
Ээ!
Гук!
нивӄин.
Опопы этынвычгын мылӄыритчыӄиквъэн!
Этын ныпкирӄин, ныпэрӄыёӄэн.
Рунин-ым, кунин-ым пэтле.
Нивкин:
Нычачаӄэн.
Вылгэлваамкырыткынык, катамкырыткынык, гытгын-ым варкын, Эльукы нынны.
Энмэн-ым Гытгычыко тэленъеп ынныйӈын-ым гатвален, колё нымайыӈӄэначгын, юуткуннээн, ръэнут, туйкэтуй нынны.
Ӈан-ым ӈан ʔаачекӄай гытгычормэпы нылейвыӄин, ынӄэначга пирисӄивнин, гапойгыма, гавэръына титӄэннин.
Ытлыгэ ʔатчанэн, ʔатчак лывавнэн, эквэтгъи.
Ӄырэрыӈӈогъэ-ым ытлён, гытгык пыкиргьи.
Тойкайӈын-ым пиӈкугьи, ӄымэк пиринин, мэткиит энъыӄаата гычормэты, эквыйынрэты гынтэквъи.
Эвыӈан-ым ынӈин!
Ӈотӄэначга тымнэн!
Нымнымэты ӄытгъи, нымнымыт ʔэйӈэвнэт.
Етгъэт нымкыргэри, мытлыӈэн орвыт омака гэквутлинэт, ваамэты йынрэпы гананӈавленат.
Туйкэтэ-ым пиринин, рыныкватгъэ, ымыльо рэмкэ нэтиӈугъэн, нагтогъан, ампойга нанмыгъан, нананӄыпарэгъан.
Ӄынвэр нанӄычыко ʔаачекӄай гапойгыма нэльугъэн, ымыльэты вальын, ванэван энчимиръэвкэ, ытръэч въильын.
Ынӈатал паагъэ Тойкайӈын.
ʔЭгычгын-ым нотагты лейвыгьи, ылвэӄэюуӄэй льунин:
Эвӈан, иквъи, опопы мынугыт!
ʔАтав гынан!
Йъарат ӄупӄыльигым.
Опопы ӄинэтрилги.
Ынан яврэнак пэнвэлю мынъэлгъэк.
Рэрыӄ-ым!
Ынан яврэнак!
Гэтрилин.
Яврэӈӈогъэ-ым лымӈэ.
Ивнин нэмэ:
ʔЫмто?
Миӈкэмил гынин лымкыгыргын?
ʔЭтки вынэ!
Амкылява тытваӈӈогъак.
Ӄупӄыльигым йъарат.
Ынан яврэнак кырымынтано трэнъэлгьэ.
Яврэӈӈогьэ лымӈэ, панэна ръотавыркынэн: ынан таачымынтано!
Ӄынвэр кырӈэну нъэлгъи.
Йъонэн нэмэ ʔигэ:
ʔЫмто?
Ӄэйвэ увикыпчыткугъи, эчьытвигьи.
Кэтэм игыт мынпэвлинмык, ӈирэмури.
Нырэӄын-ым, гыныгмич, наӄам амръэлярачвыӈкы ӄинэпириги.
Гайъота, ганма!
ʔИрэгъэт, рачвыӈгъат.
ʔЭтки нинъыӄин ылвачгын, йъок лывавыркынэн ʔигэ.
Яв-яв!
Ӄэнъатчагэ!
Тылвавыркын!
Гук!
Кытьаткэ миӈкри?
ʔАмын-ым тыгагчавыркын, миӈкри.
Тылвавыркын ʔатчак!
Маравыӈӈогъат, эвыӈӈогъат.
Иквъи ʔины, ивнин:
ʔАӄарынныльаккайӈэгыт!
Ылвачгын-ым иквъи:
Рыгатӈойӈыльаккайӈэгыт!
Ӈаргыногты киткит ыяа гэлӄытигым, тымкылгыӄагтэ варкыт ӈэнку, ӈирэӄ тымкылгыӄагтэ.
ʔЫттъыёча вытрэтыркын ӄол, мачынан чымчеӄэй.
Ынкы вайыӈӄач ӄынур йъэекык рымагты гэлӄытигым.
Тымкылгыӄайык пыкирык, вайыӈӄаткэнак нивигым:
Го, го!
Гымнанчинит ныӄулильэтигым, ӄынур тымкылгын нивӄин.
Ынӈатал гымнан:
Ельо, гым!
Ынанкэн-ым!
Миӈкэкин?
Ельо!
Эвычанрамкэпы тыетгъэк!
Ынанкэн-ым!
Раӈӈытагъэ?
Ыяа ӈанӄоко раӈӈытагъэ?
Ынпыӈэвӄэй ӄынур, пэнин тэнантомгыӈкэн ынпыӈэвӄэй, рэлку варкын.
Ӄучеӈэвыт нынны.
Энаальын-ым, армачьыральын, рымагтыкэн тымкылгыӄай, нынны Равычгаӈавӄай.
Китъам!
Рэӄын риквъэ Равычгаӈавӄай, эвъянынпыӈавӄай?
Ӈэнри ӄылӄытги!
Тылӄытгъэк ӈэнри ʔыттъыёлрагты.
Нэмэ ӄынур пэнин:
Го, го!
Мэӈин?
Ельо, гым!
Ынанкэн-ым!
Мэӈкокэн?
Ивтылрэмкигым!
Ынанкэн-ым!
Раӈӈытагъэ?
Вынэ, ӈот!
ʔОравэтльан нытъылӄин, мургинрэмкыкин.
Нытъылӄин йъарат.
Этыӄун тычинъюргэквъэк, тыетгъэк.
Гук!
Ынанкэн-ым!
Рэӄын нивӄин райыӈӄэн ынпыӈэвӄэй?
Нивӄин:
Райынрэ ӄылӄытги!
Рэӄын риквъэ армачьыральын?
Эгэй!
Гук!
Яв-яв!
Мынтогъак!
ʔАтав лыгэн ӈанӄоко етгъи!
Ынкы тымкылгыӄайыткынгыпы Въэйӄэй, ынкэкин, гыргочакэн гэнлыпъэтэ.
Ӄынур ынпыӈэвӄэй ынӄэн.
ʔЫттьыёлрайпы тыпэлӄынтэтгъэк.
Ынкы пыкирык нэмэ:
Го, го!
Ӈирэмури игыр.
Тумгытум ӄулильэтыркын:
Ӈавыл!
Тагам!
Мынылӄынмык!
ʔАтав лыгэн ӈанӄоко ʔоравэтльан етгъи.
Эгэй!
Яв-яв!
Мынтогъак!
Нэмэ въэйӄэй гэпиритэ, ӄынур пэнин.
Ынӈатал въэйӄэгти ӈирэӄ гэпиритэ, ярагты гэнльэтэтэ.
Нэмэ ярагты гэпэлӄынтэтэ, ӄынур йъыйыӄгыпы, рымагтэпы эвыр ӄынур.
Ярак пыкирык морыграк турыпкиры, ымыльо рэмкын ӈэнку ярачыко варкын.
Ынпыӈэвӄэгти ӈирэӄ трэтынэт, вайыӈкы тытрилынэт.
ʔЭмитлён тъылыркын ʔоравэтльан, ӈэнку чымче тытрилынэт ынык гыргол.
Ынкы гэквэтлинэт.
Эргатык турыгъевкы тэючгыӄэгти ӈирэӄ гэтэйкэ, ӄонпы ныппылюӄинэӄэгти.
Эчьытъулӄэгти ӈэнку тыёнат гамгач ӄынур, рытрыӄагтэ ныппылюӄинэӄэгти ныгытӄэнаӄагтэ тынчымӄэтынэт, ыргин ӈэлгычгын ӄынур.
Ынӈатал панэнагты тынльэтэтынэт, ʔэми миӈкэкин айвэ гэпирилин въаглыӈын, кэтэм пэнинэк гэтриле, ʔыттьыёлрак-ым, яалрак-ым.
Лымӈэ гарагта, гэпэлӄынтэтэ.
Пэнинэк ӄынур йъыйыӄгыпы пыкирэ.
Энмэн тъылыркын ʔоравэтльан.
Пэнин энмэн кэйӈын, тоттомгаткэн кайӈыйӈын, ынӄэнано тынъэлгъэк.
Пэнин рыгрыг ынин ымыльо нылгыӄин.
Ӄырымэн умӄы наӄам, кэйӈын эвыр.
Чиниткин вэгыт тынмылюркынэт.
Тъытльэн ʔоравэтльан ынӄэната гэпиритэ.
ʔЭми тъылыркын, ынӄэната гэпирисӄивлин ымыльо тъытльэн ʔоравэтльан.
Гэпиритэ, гэттутэ, амкэрка, уйӈэ эвиръын.
Ръэнут, эвыр лымӈэ нылпивӄин, эвыр лымӈэ ʔалыгатгаткок гыткалгын нинэлпивӄин, эвыр лымӈэ тыёлгын нинэчвиӄин микынэ, чеӈэт-ым мутлымул нымкыӄин ӈаргын нынтольатӄэн, ӄынур нъэчеӄин, майӈъаӄалеӈгыргын.
Эвыр-ым этлы инэнмэлевкэ, рэвъигъэ.
Ынкэкин эвъян панэна варкын.
Амгынонканойпы нэнагнатӄэн, нивӄин.
Коргылгыйӈын, ӄыетги, пэнин тоттомгаткэн коргылгын.
Ӈачгымынга гэпиритэ ӄынур.
Вай, вай!
Ӄыннигын ӈан!
Ченэтмынга ӄынур нынниӄин, рэӄэ ӄынур нинэнкылвэтӄин.
Эвыр лымӈэ этъоӄааӄын нинэтриткуӄин, ӄонпы гэмэлевлин, ӄынур пэнин нынъэлӄин, тэленъепкин пэвгыргын ынӈин вальын.
Нытъылӄин-ым эвыр мэӈин, гэннутлин йъарат, наӄам еп энэвкыльин, лымӈэ эвъян варкын гымнин.
Тивыркын.
Мэмынӄай тоттомгаткэн, мэмылӄаё тынъэлгъэк.
Мэмылӄай тэнантомгыӈкэн, ӄэтэнтэнчыӈын нинэнэвӄин.
Тнотгыргык ӈыроча нэнавъентойгым, ӄынур нинэттуйгым, ынкы ныплыткуйгым.
Пэтле эгъоӄааӄын, эвыр лымӈэ эргатык, ныпыткынтэтӄин.
Эмтъылльу тытваркын, Мратыӈагыргэпы тыгнатыркын:
Галгайӈын Карпайӈын-ым, ныетӄин Карпайӈын-ым, гапылвынтытэӈа, гирвытиӈэ, тъыльоравэтльэты йыкыргычыкогты рэсӄиквъи, онмыӄалялвын ярано лыгнин.
Понтачгын-ым ӄынчичьэтгын, ленлеӈыйӈын ӄытэӈгитэгын, пылвынтыяга ӄыегыткугын, пылвынтытэӈа ӄынпыткэквын, нынтогъан-ым тъычгыргын, ʔэннэпы, мачвэйпы, нанӄэпы, ымыльо ывэкгыпы!
Ынӈатал тъыльоравэтльан пуйъэтэ нэнанйытравӄэн, ӄынур пылвынтыгалгарыгрыг.
Ытръэч.
Эмтъылльу тытваркын, Мратыӈагыргэпы тыгнатыркын:
Ӄинэвинрэтги, аӈаӈвагырга ӄинэгитэги!
Нивӄин Мратыӈагыргын:
Ӄырым!
Тыӈэсӄын ӈан!
Ӄинэвинрэтги, аӈаӈвагыргаӄинэгитэги!
Нивӄин Тыӈэсӄын:
Ӄырым!
Ӈачгытыӈагыргэпы тыгнатыркын:
Ӄинэвинрэтги, аӈаӈвагырга ӄинэгитэги!
Ӈачгытыӈагыргын нивӄин:
Ӄырым!
Янотлявтэпы тыгнатыркын:
Ӄинэвинрэтги, аӈаӈвагырга ӄинэгитэги!
Янотлявыт нивӄин:
Яаллявтэпы ӄыгнатгын!
Гыныграк мраӈоткынтагнык, ӄэргыӈавысӄатыйӈын, тымкылгыӈавыт, тоттомгаткэн ынпыӈэвӄэй, ыныкайпы эвъян ӄыгнатгын!
Тыёпатгъан.
Раӈӈытагъэ?
Эмтъытльигым, аӈаӈвагырга ӄинэгитэги!
ʔАтав ӄун, мытааӈгъан!
Въаглыӈыӄай йылнин, пылвынтыгалгайӈын, пылвынтыравыльыйӈын.
Тилгытэквъэк въэйӄэе, тьычгыргын-ым тыгтогъан, рэвымрэвгиниву тытэйкыгъэн, пылвынтыравыльыйӈа тымъёлӄыл, роолӄыл.
Амӄынъычо кмиӈыӄэй нывъиӄин, микынэ йытоо.
Гымнин ӄол эвъян варкын.
Эвыр нанӄыльо гэнъэтлин нэмэ ӈэвысӄэт, аӈӄачормыкэн выквылгыӄай, понтавыквылгыӄай, четлёвыквылгыӄай чымкычгычыку ръэчыку тыёгъан.
ʔЭннэпы ныйпынэн.
Ынкъам эвъян.
Аӈӄагынонык ынныйӈын варкын, нымайыӈӄэначгын, аӈӄайӈын ымысӄыльын, мимыл нымэйыӈӄин.
Тоттомгаткэн еп ынныйӈын.
Пэнин илюкэ вальын, нутэсӄу ӄэптин гэнъэтлин.
Ынӈэ ӈутиннутэк атвака, ӈэнку ӄытваркын, ынныйӈыткынык ӄытваркыны
Нъурэтӄин ӈинӄэй, вэлёйпы нынэвӄин, кылылялгыӄагтэ ныппылюӄинэӄэгти амӈыроӄ нэтйивӄинэт, ӈалгыл нынитлитӄинэт, ӄынур вилюлгыт.
Элвэльин йъилгын ныпинтыӄэтӄин, амалваӈ вальын ныпатӄэн, эвыр лымӈэ ыннээн, эвыр лымӈэ тэкичгын, кыкватъол ӄол.
Ӈалгыл ымыльо ӈыроӄ торэлкат нытрилӄинэт, амъянра ымыльо.
Пэнъёлгын ӈаргын нытэйкыӄин тытльыттъыёча, рымагтыӈӄач ымыльо торэлкат амчече ӈэнри нытрилӄинэт, киткит ыяа.
Нэнэнэӄэй тынрыркын, торэлкат тывэӄэтыркынэт, нэмэ тыпэлӄынтэтыркын эмынӈин, нэмэ тывэӄэтыркын, аммрагты ӈыроча ынӈин тыпэлӄынтэтыркын.
Ынӈатал рэмкэ ымыльо тэкичгын нинэнуӄин, кыкватъол.
Чама-ым пэнъёлгын нэнанкававӄэн авынральа.
Аӈӄакэн ыяакэн пыӈыл этыӄун нэнавалёмэгым.
Ӄоныръым этлы эльукэ гымнан, ытръэч ампыӈыл нэнавалёмэгым.
Ытлён чиниткин рэмкын нуйвэлӄин, йъарат ʔаӄарамкычга, амалваӈ вальын уйвэл.
Чымӄык въилъын ʔэмитлён ʔоравэтльан игыр нотагты нэнльэтэтгъэн, эргатык ынӄэн въильын нотасӄычыкогты ӄэйвэ этлы энаёка, лыгэн ытръэч нутэк нэнапэляӄэн.
Эргатык-ым эвыр, мэӈин уйвэл тэгъеӈыркынин ʔоравэтльа, эвъян-ым уйӈэ, наӄам уйвэл тэгъеӈу лыӈыркынин, нотагты нылӄытӄин, миӈкри айвэ въильын гапэлялен, ынкы киткит чымче ныпкирӄин, чеӈэт вытрэтыркын панаальыйӈын.
Ныкэттываӄэн ӈэнку, акэрка нылӄытӄин, пэкръиле, ӄачакэн гыткалгын яачекэн ӄынур ӈойӈын.
Ныӄулильэтӄин Га, га, га!
тэриӄукэӈэ.
Ынкы ныпкирӄин, валы рынна нинэнльэтэтӄин.
Ӈэнку пыкирык въэльоравэтльатыргытъолӄай нинэчвиӄин, аё-ым нэнагтоӄэн эмкиткинуӄэй, этлы нымэйӈъэв.
Авэръэты, кэркэрэты нылӄытӄин, ныкэргыпӄэн, нырагтыӄэн, киткит ыяа нэнапэляӄэн тэкичгын, нымэльэв нэнанкыквавӄэн тэкичгын нутэк.
Амӄынэргатык нымэльэв нинэнчеӈкээвӄин кыкванмачы ынкы.
Ынкъам нымэльэв таӈкыкватыркын, эчги ярагты гэнльэтэтэ.
Нымэльэв тэючгычыку нэнаёӄэн, ӄулиникэк рывытрэлӄылгавкы нинэнръэлевӄин.
Мэӈин анӈэно лынъё ʔоравэтльан, нинэйылӄин ытлён:
Вай, вай!
Ӄынугын ӈотӄэн!
Ӄэлюӄ-ым нинэнуӄин, киткит этъоӄааӄын ымыльо йыкыргын тылвыркын, нанӄын-ым ымыӈ нывилетӄин, пэтле нывъиӄин.
Нэнанмыӄэн.
Чеӈэт эвъян-ым уйӈэ, ынӄэната нэнанмыӄэн.
Мэӈин анӈэно лынъё ʔоравэтльан, чама уйвэл ӄол ярак нинэплыткуӄин, ʔэчеплытку.
Винвэ нэнайъоӄэн ыттыт, гынмылкин ʔачан.
Ынкы ныпэӄэтатӄэн ӄынур, винвэ нинэпириӄин ʔачан, ытлён-ым нэнэвъянватӄэн, ынӄэната ʔоравэтльан нэнанмыӄэн.
Кургыӈэвытин ӈилгын тыгтыркын, чаато тылгыркын, (анӈэно лынъё, ӈотӄэначгын) тыгрыркын, ымыльо увик трэнкылвэнӈын, пэтле рэпэӈъивэтгъэ, ралваквъа, равакъогъа.
Ӄынвэр авакъока иткэ, ромаквъа, ратгытлёгъа, йыкыргэпы рамотлынтогъа, мутле рэчиӈкэтгъэ, яачы нарапэляӈын.
Ӈаргынэнайпы эвъян тыгнатгъан.
Янотлявтэпы гакаӈӄор тыгнатгъан, вэнчымӈачгын тыванлягъан, ʔыттьыёл моолгатыльын.
Галванпрорма тыквутвылгынэт.
Гынонканойпы тэткэюн тыгторкын, ынӄэната тыркыплыркынэгыт.
Ынкъам тъэйӈэвыркын.
Га, га, га!
Гынтэвкы лывавыркын, вутыплыткук.
Чыгэйвээм рэто тылгыркын, ӄэралгын тъэйӈэвыркын ытри эмнуӈигын, ымыльо нымнымгыпы ʔынынлыратгъан.
Увэлӄычгын тытльыттъыёча тувинтыркын, майӈыпэнъёлгычгын-ым тытэйкыркын.
Ынӈатал тивыркын ӈот.
Эвынрэмкыльигыт, ӄырэсӄикви!
Ынкъам мынӄамэтваркын ярак, ынантаӈроолӄыл мыннуркын.
Эвыӈан ӈэвъэн ӄыматагын, эвыӈан авынынтоолпырайгыт!
Эргатык ныялгытӄэн рэмкын, ӄэглынангэт муулӄыткин чимгъун яаркынэн.
Киткит ӄулиникэк ӄаалвылё нэнанмыӄэн, ымыльо эвъян нинэнпэлӄынтэвӄин.
Янотлявтэн гакаӈӄор нинэнпэлӄынтэвӄин.
Ынкъам нытэпрэрэмӈыӄин, ёʔот ымыльо нэнанӄамэтвавӄэнат, тымӈэмэӈкрэ нинэнинтыткуӄинэт.
Ытръэч.
В женском произношении:
В мужском произношении:
В женском произношении:
В мужском произношении:
Тэлеӈ энмэн айван ытри эйвэльыт нъэӄэчитӄинэт.
Ӈотэннотаӈӄаткэн ёʔа левлеву гэлгылин.
Гэлгэлгыпы гэнльэтэтлин.
Энмэн ӄол йъилгын гэткулин гэлгэлыткынык.
Энмэн йыӈэръугъи.
Ванэван нынутэвытрэтыркын.
Энмэн рыркъайӈан валёмнэн.
Нъэгнопытваӄэн, ынӈин иръычыку.
Ынкъам ӄутынэ ёпаннэн эӈэӈыльэ, гэлгэлыткынык йылӄыльын рыгъевнин:
Гу!
Тытэӈэтигыр!
Ӈутку нытвайгыр!
Энмэн лылепгъи.
Гу!
Лыгэн тэргатгъэ.
Иквъи ынӈот:
Атэргатка, нымным вай чымчеӄэй варкын, Эйвэн ӄытлыги.
Ӈутку нэльугъэн.
Ӈыпэгъэт.
Энмэн яраӈы.
Галгэн-ым эвиръыт, иръыт, галганалгэн.
Гык!
Энмэн-ьм айванат-ым нэмыӄэй.
Эйвэльык ыннано вальын йилиил.
Энмэн нэпиричитынэт, ымыльо нэпиринэт ынӄэн ӈирэӄ ʔоравэтльат.
Эӈэӈыльын нэлпынитгъэн.
Ӄол-ым нанмыркын ръэйипэ, лявтэпы каноткынгыны нанмыгъан.
Ынкъам эӈэӈыльын-ым нэтрилгъэн, пурэлю налгыӈӈогъан.
Лыгэн ӄунэче киквъи.
Эчги йылӄэтгъэт, гантолен, рыркакалы ʔэйӈэвнин, аӈӄагты ʔэйӈэвыткугъи.
Энмэн люур ыяайпы етгъи рыркы.
Како, како!
Энмэн рыркы гэпкитлин.
Энмэн аны ӄынур ӄун нутэсӄын.
Энмэн лявтыткыната чейвыткугъи, эквэтгъи.
Энмэн эвыр пэляё рыркы ʔыттъыёча нынъэлӄин.
Ӄитвэютэ ивнин:
Гык!
ʔАмын-ым ытлён, нотасӄыеквэ тургин-ым рэмкын ныгйинӄин морыкагты.
Гук!
ʔАмын-ым ытлён, чымӄык пэлятыркын.
Ӄэйӈун тургин рэмкын ʔэтки.
Гуӄ!
Панваррыркат ӈирэӄ ивнинэт:
Гуӄ!
ʔАмын-ым мынынлегъэн рэмкыльын.
Ӄутынэ ывэкэткынык рыӈэлӄивэннин.
Ынӈин-ым ӈан ныпиврэӄин.
Ынкъам ынӄэн ӄитвэю гыттэпычьын лыгэн нылымӈэнаӄэн.
Ӄол-ым ныпэӈэтӄин, ынраӄ ӄутынэ ныӈэлӄивӄин.
Ныкитэ, гуӄ!
Гилгил нэльун.
Ӄитвэю иквъи:
Гу!
Рэмкын ичичиквъи, Рэмкын ныйылӄэтгъэн!
Гэлыткынык ʔоравэтльан нэйӈэгъэн.
Рыркы ынкъам ынӄэн, ӄитвэютэ ивнин ӄлявыл:
Гук!
Гыт-ым гэлыткынык ӄыйылӄэтги, эвыр мури вай гыныкӄач мытрэйылӄэтгъэ мэмлыткынык.
Пагголгыт нэттунэт пилгыкин.
Ынӈин лыгэн чекгыргол гэнъэтлинэт, ӄынур пэвэлти.
Ӄитвэюн кыеквъи.
ʔАмын-ым рэмкын нэквэтгъэн.
Гук!
Ынанкэн-ым гытъэквъи?
Гук!
Ии, ӄлявылӄай иквъи.
Вусӄымчыку.
Рырканпыначгын ӄитвэюн энмэн пылӄэтыркын калтэты.
Элёкэаӈатлыӈын гитэнин, тэӄэгъи, энмэн тамъоналгын рыпинтыӄэвнин.
Энмэн ӄлявылӄай рыӄамэтвавыркынэн тэмъунэтэ.
Энмэн ӄынур ӄун нычиитэръуӄин, нытгылӄинэт йъарат.
Этъым вай нэнапатӄэнат вэнвакы рырката, ӄынур ӄун нытгылӄинэт.
Гык!
Эквэтгъэт.
Эмгынунныкитэ нъэлгъи.
Ӄитвэюн иквъи:
Этъым нутэнут мынынэймэквъэн.
Гук!
Энмэн-ым тылегъэт, эчги эймэквъи, эргыръоӈӈогъэ.
Гук!
ʔАмын-ым ӄээӄын-ым нэмэ гытъэквъи?
Гук!
Ии!
Нэмэ чыпъэтгъи.
Ынраӄ эвлетэлы вальыт тэмъунэт.
Нэмэ ӄамэтвагъэ.
Гык!
Ытлён мытрапэляӈӈогыт.
Митъэлыги гилгилӄэй мытрэльуӈын ныппылюӄин, ынкы мытрапэлягыт.
Гук!
Ӄэглынангэт-ым нэльун.
Гук!
ʔАмын-ым ытлён ӈотэнэргыръок тургин рэмкын ӄэйӈун рэлкыгъэ, мытъаӄалеӈӈо.
Гук!
Энмэн нэйпэгъэн.
Гук!
Тытэӈэттури, энапэляркынэтык.
Гук!
ʔАмын-ым вынэ, рэпкиргъэ (рэмкын гынин).
Эвыр рырката ивнин:
Эвыр йылӄэ нарайъогыт, мурыгмил ӄъэйӈэги йылӄыӈӈок.
Энмэн пиврэгъи ӈанӄэн, гынонэты рыркы нэквэтӄин.
Энмэн йылӄэ йъоӈӈонэн, рыркамэл ʔэйӈэгъи, йылӄэтгъи, люур рыркано гэнъэтлин.
Эвыр гэргыръонтатлен, ʔытвыльэ нычамэтаӄэн.
Эчги эймэквъэт, кыеквъи.
Энмэн эчги ръэрильэ тэгрыркынин, люур иквъи:
Гуӄ!
Инэнрэӄэвыркынитык?
Гуӄ!
Ынанкэн-ым ӄымэк.
Тытэӈэтигыт, рыркано гэнъэлигыт.
Ӄымэк мытынмыгыт.
Гу!
Мэӈӄо лымӈэ пинтыӄэтгъи?
ʔЭтки, итык-ым ӄэйвэ нымнымгыпы гэпкирмури.
ʔЭквырга тумгытум уйӈэ.
ʔЭтки, нэнлевлевэтын.
ʔЭтки эмлевтык ръэйипэ нанмыгъан.
Энмэн рэсӄиквъи.
Гык!
Ръапыӈыл?
Лыгэн-ым итык ʔэтки, леӈвэттыгыргын.
ʔЭтки, нытэрмэчьыӈӄин рамкыйӈын.
Энмэн элеръугъи.
Энмэн рынноркын мэӈин ӈан, уӈиильын-ым.
Этъым-ʔам гэмгэнутэкин ʔытвыльын гэнумэкэвлин.
Энмэн ʔытвыльымкычгын ӄытгъи.
яраквын (нэльугъэн).
Энмэн ярак лыганлыӈӄач вальын кэӈичвын эйвэкин, ынкъам ипэ мыкычьыйӈын ʔытвыльыльин ӄаптэнӄач гатален йыӈэйык лылечурмэтэ.
Ынпыначгын иквъи ʔытвыльыкин:
Гуӄ!
ʔИнымил ӄыӄъолятык!
Люнльутэ энмэн нынтыӄинэт, ратгэмавӈэн эйвэльэ.
Эвыр-ым ӄъоляръогъат, айванпыначгыӄай гивлин:
Гык!
Рыпэт-ым эвын!
ʔАачекыт гивлинэт:
Гу!
Чеӈэт-ым илирльымури.
Ӄытатлыӈгыткы!
Энмэн рыркамэл ʔэйӈэгъэт.
Энмэн ʔытвыльыкин ынпыначгын иквъи:
Гу!
Миӈкы тури?
Ытлён гыннику нъэлгъэт.
Ипэ яалеӈӄач ӈыпэльын эйвэльэ гэмо нылгыӄин мыкычьын.
Энмэн аӈӄачормык гатчылен аквальоравэтльан.
ʔЫтвыльэ яалеӈӄачайпы гапэнрылен, наӄам ганмыткойвылен.
Эйвэӈэвыт нилгыпӄинэт амайылга, энмэн ӄутти ӄопалгык нываляткоӄэнат.
Энмэн нанмыткойвын.
Како!
Ӈэвысӄэт гэйӈэлин нымкыӄин.
Эйвэӈэвысӄэтти ӈанко гэрэтлинэт!
Нэмэ тъэчеӈ гивигъи.
Ӈырача гивикинэк эйвэльын гарыннолен.
Энмэн ныкитэ гэмпэлин.
Йылӄыльын гайъолен рэмкын.
Энмэн вай пойга рэнмэпы лыгэн нытынпычетӄэнат ёрок камлелы ӈаргынойпы.
Ынкъам ейвэлӄэй, эчги ӄолерагты ӄытгъэт чымӄык, эчги ынӄэн нынмыӄэн ʔоравэтльан йылӄыльын эйвэльэ, энмэн никэк гатчылен рачормык, энаальыт-ым гэныгъевъюулинэт.
Ганточьатлен.
Энмэн аны гэгынтэвлинэт.
Эйвэльыт тымӈаӈӄагты.
Гэлыткынык ӈирэӄ гапэляленат.
Энмэн аӈӄак нытваӄэнат гилгилык, туквэк.
Эчги энмэн ныёʔоръоӄэн, нытульылӄивӄинэт такэчгэты, ӄынвэр энмэн нэпиринэт.
Гук!
Ӄырым мынынмытык.
Энмэн авалёмкыльэнат, ныкамаграӄэнат.
Энмэн ӄолеткэвынвык эквэтыркыт, эвиръэ гэтульэтлинэт.
Энмэн эквэтгъэт.
Энмэн гэчевкы гэлыткыната.
Энмэн вай нычейвыткуӄинэт.
Турӄитыльын аӈӄы.
Энмэн эмӄынтэнтик ӄынур ӄун гилгил нитӄин, тъэюгил, нымлилыӄин тэнтик.
Энмэн ӈыпэгъэт.
Гук!
Аквальынпыначга пынлёнэнат:
ʔЫмто?
Эмнуӈычьын миӈкыри нытваӄэн?
Гуӄ!
ʔЭтки нымэлӄин.
Гуӄ!
ʔАмын-ым рэмкын нытумгэквъэн, аквальыпыначгын гивлин.
Энмэн элеръугъи.
уӄ!
ʔАмын-ым рэмкын нылӄытгъэн.
Энмэн ӈанко ʔиргъи рэмкын эйвэльин.
Уӄӄэм энмэн гэйӈэвылин, имыръэнут, рэпалгын.
Гык!
Энмэн ӈыпэгъэт.
Ытлён рэмкын тумгэквъи.
Аны гэйылыткуйвылин уӄӄэм.
Ӈотэнӄаткэн ынпыначгын иквъи:
Гык!
Ӄэлюӄ-ым рэӄэ ӄытатлыӈыткы?
Энмэн галгэн иръын.
Нэлгэ нылпынрыӄэнат.
Энмэн гиву нылгыӄинэт нэлгыт.
Ръанотачгыт лымӈэ?
Ӄорэн нэлгын.
Миӈкыри вальыт ӄаат?
Ӄынвэр вамылкалгын нанкалыроквъан.
Энмэн нынчичьэтъюуӄин.
Нивӄинэт:
Какомэй!
Миӈкыри вальыт.
Ӄынур ʔытвыкин путтыӈэт.
Аны ӄун-ым тэкичгын ӄынугыткы.
Энмэн начьыпатынат.
Какомэй!
Ӄынур мытӄыйӈыт.
Энмэн нэнунэт.
Какомэй!
Йъарат нытэӈӄинэт.
Ынкъам эквэтгъэт.
Ӄол гапэлялен эӈэӈыльын ырыгмил.
Энмэн льэленръугъи.
Нэтрилгъэн.
Эӈэӈыльын, наӄам горвылен.
Энмэн нэквэтӄин ныкитэ.
Орвоор нинъэмэтӄин, ӄопалга гэтинэӈэӈлин.
Энмэн нылеӄин, нылвавӄэн эргыпйъэлгэты.
Энмэн эйгысӄэӈэӈыльэ гайъолен ӄоленотайпы.
Нэмыӄэй ынӄэн эӈэӈыльын ныпэгтъэмэтӄин.
Энмэн люур гырголята выргыргычгын валёмнэн.
Ынӄэн эйгысӄэӈэӈыльын риӈэтэ нылеӄин, эвлывалят рилю нинэлгыӄинэт ӈалгыл.
Ынӄэн эӈэӈыльын пэгтъэмэтыльын гэчеӈыттэтэ гэгынтэвлин.
Энмэн вай рэймэвнин ӄутынэ, энмэн нэмыӄэй гэриӈэлин пыкэрыӈӈок ынӈин горвыма.
Энмэн йъоӈӈонэн.
Эчги пэрэӈӈонэн, нутэсӄык гэчыпъэтлин.
Лыгэн орвоор ынкы нутэсӄык пэлятгъэ.
Гык!
Ӄол ынӄэн вэлеркылек лываквъэ эӈэӈыльын, эйгысӄэӈэӈыльын.
Энмэн вакъогъэ.
Эгэгэгэй!
Ӄэглынангэт.
Како!
ʔАтав-ым нэргыпатӄэн.
Вынэ, пэгчиӈу тылгыгыт.
Тиквъэк ынӈот, энмэн ынӄэн Кэмнэку.
Како!
Кэмнэку, гэмгэнутээӈэӈыльэ этлы энпэлӄувкыльигым.
Энмэн нутэсӄык рээн ынраӄ нывэтгавӄэн Кэмнэку.
Амынан ʔэквырга гинэнчеӈыттэвигыт.
Мытив кэльэйгыт.
Како!
Ӄыетги!
Пинтыӄэтгъи.
ʔИнничгын-ым ӄинэйылги, эйгысӄэӈэӈыльэ нэнагнатӄэн.
Этлы алымалявкыльэн.
Пууръу ынан ӈотӄэн валы мыйылгыр.
Го!
Ӄырым мыйылгыт.
Мэтиву нэрэлгыгым.
Ӄэйвэ ӄинэйылги.
Гуӄ!
ʔАмын ӄырым!
Вэнлыги майӈывал мыйылгыр.
Гык!
ʔАмын-ым ӄэйвэ ʔинничгын ӄинэйылги.
Ынраӄ энмэн ытлён эӈэӈэ нылпууръыткуӄинэт.
Энмэн ӄынвэр йылнин.
Ынкъам валы йылнин.
Ынкъам эйгысӄэӈэӈыльэ ивнин:
Аныӄун ӄырилюткуги валята.
Энмэн ынкэӄэй рилюткугъи ӈутри гырголягты.
Ынкъам Кэмнэкунэ ивнин, ытлён ынӄэн ывикит нылпууръэтӄинэт.
Китъам ӄун ʔинничгын ӄэйпыгын, ӄыгынтэкви, ӄыриӈэги мурыгмил.
Ынӄэн рэриӈэгъэ, нотасӄэты ӄэрэтги, ӄырэчыпъэнӈыги!
Гык!
Энмэн риӈэгъи.
Энмэн авынтылягты эрэтгъи, чыпъэтгъи, гынонэты гывагъэ.
Гуӄ!
Тылваквъак.
Мынгэлгыт ӄинэйылги.
Гуӄ!
ʔАмын-ым ӄырым мыйылгыт.
Вэнлыги гымнин пэнаӄалгын мыйылгыр ӄэптикин, пэӄыргырэл гымнин тылекин гыттэӄэв.
Гуӄ!
Энмэн валёмгъэ.
Эйгысӄэӈэӈыльэ ивнин, пэнаӄалгын йылнин, энмэн ивнин:
Китъам ӄун гымыгмил ӄыриӈэги.
Энмэн риӈэгъи ынанчинит.
Энмэн лыгэн выргыргэтгъи.
Эйвэльэ ивнин ӄол:
Гы!
Гынраӄ!
Мынгэлгыт йылнинэт.
Гык!
Рэриӈэгъэ, нэмэ ӄэрэтги, нотасӄэты ӄычыпъэтги.
Энмэн риӈэгъи эйгысӄэӈэӈыльын.
Энмэн авынтылягты-ым эрэтгъи.
Энмэн чыпъэтгъи, наӄам лымӈэ ӄынур мэмлычыкогты эргээтгъи.
Пинтыӄэтгъи.
Ивкъи ынӈот:
Како, Кэмнэку, ӄэглынангэт нэргыпатӄэн.
Рэӄулымӈэ!
Кылек тъылваквъан.
ʔАмын чит гымык чимгъутэ ʔаӄаркыля гэнъэлигым.
Како!
Ӄэглынангэт нэргыпатӄэн, Кэмнэку.
Рэӄулымӈэ!
Инэтэӈынпэлӄуквъи.
Гуӄ!
ʔАмын-ым мынэквэнмык!
Энмэн риӈэгъи эйгысӄэӈэӈыльын.
Ныкитэ вай энмэн нылейвыӄинэт.
Ыннэнныкитэ гамганотайпы нылейвыӄинэт риӈэтэ.
Гык!
Кэмнэку иквъи:
Гык!
ʔАмын-ым мэквэтгъэк.
Пыкиргъи эйгысӄэӈэӈыльын.
Нинивӄинэт тумгыт:
Эйвэнэӈэӈыльын тыльугъэн, кылек тымэтэквъэн.
Нъыръигыт!
Ӄэйвэ.
Кита ӄун, миӈкыри нитӄин?
ʔИнничгын рыкалыровнэн.
Энмэн-ым вай ынин ʔинничгын.
Нъыръигыт.
Тымӈэмэӈӄокэн тульэтгъэн.
Вынэ этлы.
Китъамӄун, миӈкыри нитӄин?
Энмэн риӈэгъи.
Авынрэӈатынягты нотасӄэты нэмэ эрэтгъи, нэмэ ӄынур мэмлычыкогты чыпъэтгьи.
Како!
Ӄэглынангэт гэӈэӈытвигыт.
Ытлыгэ ивнин:
Китъам ӄун эплеэн лыгиэӈэӈытвигъи.
Кывъичьын ӄылӄыриргын!
Энмэн эмӄынныкиръук ныриӈэӄин, гамгавагыргэпы нылейвыӄин.
Уйӈэ!
Ныпкирӄин ярак, ытлыгэ нинивӄин:
ʔАтав, лыгэн рэӄыркын, кимэвыркын.
Гуӄ!
Нъыръыкаквъан.
Нэмэ нэквэтӄин.
Ынраӄ нотасӄычыкогты нылӄытӄин.
Нэмэ ныетӄин, нивӄин:
ʔАмын-ым, тымэтэквъэк.
Ытлыгэ нинивӄин:
Гоӄой!
Кэтэм-ым рэӄыркын?
Энмэн эккэтэ гивлин, эйгысӄэӈэӈыльэ:
Гуӄ!
Ытлён-ым ʔамын, гамгавагыргэпы тымэтэквъэк.
Ынраӄ волӄывагыргэты эквэтгъи.
Эвъим энмэн ʔоравэтльачгын льунин.
Амйыкыргын, энмэн Кывъичьын.
Вулӄэ пынлёнэн:
Нырэӄигыт?
Ытлыгэ инэнӈиквъи, иниквъи:
Кывъичьын ӄылӄыриргын!
Го!
Лымӈэ рыраӄавынво?
ʔАтав, льонво.
Э, вынэ, энаальык варкын.
Энмэн ӄытгьи.
Люур ынӄэн ынпыначгын-йыкыргын ынкэтэгнык вальын, мутле гаӄаӈойпынен.
Гуӄ!
Рэсӄиквъи!
Гык!
Гыныкы эӄэлюӄ.
Нэмэ пынлёнэн:
Гынык ытлыгэ етыйгут нэнтыгыт.
Иʔам?
Иквъи ынӈот: ынкэкин ынпыӈэв мыльугъэн.
Энмэн нъэнӄэтӄин.
Рыраӄавынво?
ʔАтав нэрэльуӈыркынигыт.
Гивлин ынн от: Кывъичьын ӄылӄыриргын.
Гуӄ!
ʔАмын-ым тъэнӄэтыркын.
Вынэ ӄэйвэ.
Ӄэйӈун мэтиву ринэлгыгъэ.
Энмэн валёмгъэ.
Ивнин:
Ывэкэткынык ӄынъэлги.
Рыриӈэвнин.
Энмэн аны гэӄулильэтлин йъамаван.
Энмэн ымыльо ӈаргынэн амынгынтава аморвэляа.
Энмэн ытлыгычгын:
Го!
Ръэгъи лымӈэ, ӈаргынэн ӄочеткынатгъэ.
Лымӈэ ӄэглынангэт эӈэӈытвигъи.
Энмэн нутэсӄык пыкэрыӈӈок рычыпъэвнин рыпинтыӄэвнин чоттагнэпы.
ʔЫмто?
Этьым ʔамын кывъичьын трэтгъэн.
Кита ӈанӄо, мыльугъэн.
Уттымил нымайыӈӄэначгын, наӄам пэтле нымӄытвиӄин, кэгрилчыку гаёлен, эчги нэнанкалыровӄэн, ытлён ныппылютвиӄин.
Эчги ныталпыӈӈоӄэн, нинэчиӈкъэттывэӄин, нымэйӈэтӄин нэмэ, ынӄор-ым нымӄытвиӄин.
Нэмэ рычыпъэвнин, нэмэ рыпинтыӄэвнин.
Ынраӄ ӄачакэната гэймитлин, пэнин нымайыӈӄэначгын.
Гуӄ!
Эви ытлён ынӄэнайгыт.
Гэмгэникэк ӄылгэлёгыргэгыт ӈинӄэетынекы.
Миӈкыри энмэн гэмгэникин ӈинӄэй нэнагтоӄэн, эвын нывъиӄин.
Эви ытлён ынӄэнайгыт.
Кывъичьигыг.
Гуӄ!
ʔАмын-ым ытлён мыныквутыркынигыт!
Ӈилгэ гэквутлин.
Эвын нинэнлыпъэтӄинэт.
Ынраӄ тэгрывъэе нилгэтгъэн.
Энмэн ымныкэрэт ныкамаграӄэн.
Наӄам лымӈэ въаглыӈын нъомрыӄэн, инэнлыпъэткыльин.
Энмэн ӄулиӄул ныкирит, како тэргытэр!
Энмэн нивӄин:
Панэна рэлевлевэтыркын?
Го!
Ӄырым игыт.
Ӄырым игыт.
Тынаагъак.
Вынэ, ӄэйӈун рылевлевэтыркын.
ʔЭтки аӈъачгыргэгыт.
ʔОрайытоёченат ӈинӄэгти нэнанмэгыт.
Гуӄ!
Этлы.
ʔЭквырга нынлымаляватэгым ʔымӈычвынльа.
Игыт-ым ӄырым мылымалявыӈӈогъак.
ʔЭтки тымчегъэк.
Како!
Вынэ, ӄинэтрилгытык!
ʔАмын-ым ʔэтки ӄэйӈун ралявляватыӈӈогъа.
Китъам ӄун-ым мынытрилгыт.
Эгыръылёӈэттагнэпы Энанъягтачго Вагырго, эвыр-ым игыт туръурэтыльын ӈинӄэй рэмэйӈэтыркын, талвапалӄавъэгты рэнъэлыркын.
Энмэн нэтрилгъэн.
Энмэн эквэтгъи.
Вулӄэ пынлёнэн:
ʔЫмто?
ʔОравэррамка миӈкыри нэнтыгыт?
ʔАмын-ым ытлён ʔэтки нынтэвиминӈэтигым.
Игыт ытлён тымчегъэк.
Лыгэн итык ʔымӈычвынльа гымык рыникэвыркыт, ӄырым игыт мылымалявыӈӈогъак.
Вулӄэ нинивӄин:
Ытлён ынӈывальэгыт.
Ӈэвэӄ гивэ.
Ы мӈычвынлякы ӄырым мылымалявыӈӈогъак.
Нъыръигыт.
Ӄэйӈун лымӈэ рэгытъэквъэ, ралымаляквъа.
Энмэн ʔымӈычвынльан нэмэ вэтгаквъэ, лёӈвалёма.
Энмэн йъэлыги ынӄэн ʔымӈычвынльатыльэн ӈинӄэгти въэӈӈогъат.
Гуӄ!
Нэмэ ытлыгычгэ тыӈивынин:
Въэгыргын ӄылӄыриргын!
Рэӄэ рэмкын нынмыӄэн?
Нэмэ энмэн гамгавагыргэпы нэнарэрӄэн, энмэн нымэтэвӄин.
ʔЫмто?
Гуӄ!
Уйӈэ.
Како!
Мытив эӈэӈыльигыт.
Нэмэ нэквэтӄин, ынраӄ нутэсӄык эвычагты.
Нэмэ нымэтэвӄин, ныетӄин.
ʔЫмто?
Го!
Тымэтэквъэк.
Коккой!
Кэтэм-ым рэӄыркын?
Тытэӈэт ытлыгычгын.
Ынӄэн ынраӄ нутэсӄык пагталкойпы нылейвыӄин.
Ивмъэтун льунин.
Энмэн нувӄин, ӄынур ӄун вылӄывыл, ӈыронрылгыльын.
Эвыӈан ӈотӄэнайгыт въэгыргэгыт.
Ивмъэтунэ ивнин:
Го!
Рэӄыльигыт?
Тыёпатгыт.
Ӄаӄ!
Лымӈэ гынан пэгчиӈу инэлгыгъи.
амгаварата льук нылвавэгым.
Ӈутку-ым лымӈэ гынан инэльугъи.
Алымы альокэгты вальэгым.
Ытлыгэ етыйвут нэнтыгыт.
Миӈкы, рэӄу?
ʔАтав льонво.
Эквэтгъэт.
ʔЫмто?
Ӄэйвъэм, игыт трэтгъэн.
Китъам, ӈунри.
Энмэн рыкалыровнэн.
Ръорамэл мэйӈэльын.
Эви ытлён, ынӄэнайгыт, Ивмъэтуйгыр.
Гамгъоравэтльан тымӈатъычгыргыка нэнанмэгыт.
Мури гивэ: ʔАмӈот тытэӈэр, рэӄэ тымыркынэн?
Ӄытлыги гыт!
Вынэ, ӄырымэнайгын.
Вынэ ӄэйвэ.
Эвыр ӄырымэнано ритгъэ, ӄэглынангэт ӄырым мувэтгъэк.
Эвыр Ивмъэтуну ритгъэ, ринэнувэквъэ.
Го!
Вынэ ӄырымэнайгым.
Ӄинэтрилтык.
Вэты ывик тыӈэво нинэлгыӄин.
Ытлён мытрэквутгыт.
Энмэн ӄынвэр пиринин гылгын.
Ыныкит пэрэргыргын гитэнин, ынӄэн аймэтгыргын челгыръогъэ, увэтгъи.
ʔЫмто, ынӄэн ӄэйвэ Ивмъэтуйгыр.
Го!
Вынэ, ӄырымэнайгым.
Вынэ ӄэйвэ.
ʔЭтки аӈъачгыргэгыт.
Иʔам пэгчиӈу нинэлгигыр ʔоравэтльан?
ʔАмын-ым ытлён Нотасӄывагырга иниквъи.
Нэмэ нутэк вальын ыннэнчьэн ʔоравэтльан пэгчиӈу ӄылгыгын.
ʔАмын-ым ытлён мытыквутыркынигыт.
Гоӄ!
ʔАмын ӄинэтрилгытык.
Ынан амтаароӈа ӄытчыгыткы нотамлягыргыткон.
Эвыр эӈэӈыльэ ӄэйӈун тъылыӈӈольын гымыкагты наранрэӈавыӈӈоӈын, эӈэӈыльэ игыт наратанмырковӈыӈӈоӈын ʔоравэтльэн гамгатъычгыргын, эӈэӈыльэ наральоӈыӈӈоӈын.
Ымы амвыегырга гылгын наранавыӈӈоӈын.
Ымы инъэтльэн ратомгатыӈӈогъа, кылылялгын-кыткав эӈэӈыльэ наралгыӈӈоӈын.
Ымы ӄораӈы итчытъылык нараратльатыӈӈоӈын, эченур винэвыльын чымӈы, ынраӄ ныкамаграӄэн, ынкъам тъытльэты ʔэтки ывэкэты.
Ымы эвъянва тъытльэн рамалявыӈӈогъа.
Ынкъам ынпыначгын нивӄин:
Нъыръигыт!
Вынэ, ӄэйвэ.
Этлы амгымнан энанмычьо иткыльигым.
ʔЭквырга Нотасӄывагырга нэнанвэтгаватӄэн.
Ӄинэтрилгытык.
Игыт ымы ейвэлӄэй ӄувликэ раляйвыӈӈогъа.
Ӄырым пэгчиӈу мылгыӈӈогъан.
Ӄэйвъэм ымы ейвэлӄэй нутэк тымӈалголяӄ райылӄыӈӈо.
Итык ʔамын ʔыръунтэтыркын.
Вынэ, ӄэйвэ.
Ӄинэтрилгытык.
Игыт Яйвачвагырго трэнъэлгъэ.
Ымы яйвалӄаеты травэнратыӈӈогъа.
Нотасӄывагырга левлеву инэлгыгъи лыгэн итык.
Игыр ымы Нотасӄывагыргын наратаароӈыӈӈоӈын.
Ымы ʔыттъын наранмыркын, наратынпыркын.
Мутлымул ымы наранэнтыткоӈӈоӈын нотасӄэты.
Рорат ымы наранмыркын, наратынпыркын.
Ымы Аӈӄавагыргын нэрэнтумгэвэнӈын.
Ымы гыннигӈыттыльэ лывавыльа ʔоравэррамка ымы нутэсӄыкин ръэнутӄэй ээкэлгыӄэй наратайкыӈӈоӈын, аӈӄагты наранэнтыткоӈӈоӈын.
Наӄам лымӈэ гынник рэвытрэтгъэ.
Ымы тымӈэмэмлыкэн гынник нараймэтыӈӈоӈын.
Ымы ʔэӄэӈинӄэетыльын кэтэм йъэчгынпыӈавӄай, ынкъам кэймитыльу наралгыӈӈо.
Ымы ӈинӄэйин эвиръын амалва наратэпыӈӈоркын.
Эченур кэймитыльын вэты вэймэну нэрэлгыӈын, ымы кэймитыльын лейвык ръэнутӄэгти гэйыле, ымы рорат ынӄэн ыныкы рырагтаннэн, Эвъянво-Вагыргэты рэнинтыткуркынин, ынкъам ӈинӄэй ымы этъынкэ нынъэлӄин.
Гуӄ!
ʔАмын ӄинэтрилгытык.
Гуӄ!
Нэтрилгъэн.
Кытъаткэ нъыръыӄин.
Плеги.
Ытлыгэты нивӄин, ӄликэтык нъэнӄэтӄин.
Рэӄык-ым ʔамын ӄъэликэтги?
ʔОравэтльэты ӄликэтык аалёмкыльэн.
Этъым кэльэк ӄъэликэтги.
Аалёмкыльэн.
Энмэн амӄынайвэчгыръок гэтипъэйӈэтэ ӈаргын:
Гытгэпы, лёлё, ӄынто!
Энмэн гэрэсӄивэ.
Ӄынвэр валёмнэн ытлыгэ.
Ӈавъанэты эвыӈӈогъэ:
Гу, ӈоты ӈоон ӈээкык.
Мури инэнъэликэвкы, гаӈынваӈэта.
Гык!
ʔАмын-ым нэмэ миӈкъым ӄликэтгъи?
Гытгыкальагты ӄликэтгъи.
Наӄам лымӈэ авъеткынка.
Энмэн вулӄытвигъи, гытгэты ӄытгъи.
Энмэн тэпъайӈаӈӈогъэ гытгычормык:
Гытгэпы, лёлё, ӄынто!
Энмэн люур лёлёчгын пинтыӄэтгъи.
Энмэн-ым вакъонэн ынӄэн ынан чинит ӈутри нитӄин, ныӄуймуӄин.
Нэмэ эргыръоӈӈок-ым нырагтыӄэн.
Гуӄ!
ытлыгэ ивнин:
Гуӄ!
ʔАмын ӄуӈэлги!
Лымаляквъэ.
Энмэн-ым гэӈэвъэнэ гытгэты ӄытгъэт.
Энмэн нэтэмъюӈгъэн:
Гытгэпы, лёлё, ӄынто!
Энмэн гытгэпы лёлё пэнтыӄатычгатгъэ нэмэ.
Гуӄ!
Нэпиригъэн, нэчвиткуйвыгъэн.
Ӄынур-ым нанмыгъан.
Энмэн-ым уӈэтльэн етгъи.
Энмэн нывулӄытвиӄин.
Эӄылпэ нывиӄин ӈавысӄатчыӈын.
Нэмэ вулӄытвигъи.
Энмэн нэмэ гытгэты ӄытгъи.
Энмэн нывинвыгитэӄин.
Энмэн нэмэ тэпъайӈаӈӈогъэ:
Гытгэпы, лёлё, ӄынто!
Уйӈэ.
Нэмэ:
Гытгэпы, лёлё, ӄынто!
Гык!
Ӄынвэр тэргыръоӈӈогъэ:
Гык!
Тытэӈэт вэрин!
Гык!
Эвын-ым нэмэ:
Гытгэпы, лёлё, ӄынто!
Уйӈэ.
Гык!
Тэргатгъэ.
Йъаран ныглёӄэн лёлёгты.
Эвын нывинвэгитэӄин яральа.
Гык!
Наӄам эвын ӄырым эвын.
Гык!
Энмэн тэргыплыткок, нэмэ:
Гытгэпы, лёлё, ӄынто!
Эмытъэт-ым тэргыльын раӄыл ӈан, ӄынур въэльэты гылёльын.
Энмэн рагтыгьэ, мэтэквъи.
Эргатык нотагты ӄытгъи, пыглылявтийӈын льунин.
Энмэн ӄол ӄынур ынпыначгын гэӈэвъэнэ ӈыроргарэ ӈээкык ӈыроӄав, ынкъам янраӈав ӈээкык аӄлявылкыльэн, аматакыльэн.
Ытръэч ынӄэн ӈээкык янра гароӄаглен, ӈирэӄ ёрот, энмэн ӈээккин янра ёроӈы, ныткивӄин янра, ӄутти-ым ытлыгыт гэӈэвъэнэ лыгэн ныткивӄинэт.
Энмэн вай-ым ӈэвысӄэт гэнутэгчитэ, нотайпы гэлейвэ, ынкъам ынраӄ ӈэвысӄэтэ-ым пыглылявтыйӈын нутэк рытрэтльан ганрагтатлен.
Ӄонайгыргычыко ёнэн пыглылявтыйӈын ынӄэн.
Пыкиргъи ярак, ынкъам лявтыйӈын ёрочыкогты ратвынэн, ынкы ёрочыко ганатчыӈатлен.
Тэкъэлигнин-ым, ымы кымгыннукъэлитэ лявтыйӈын ганкъалейпатлен.
Энмэн амӄынайвэчгэты ымыльо ӈирэӄ ёрот (нынтэнмавӄэнат), ӈэвысӄэтэ лявтыйӈын кынмэк ганарычгытвава, энмэн ӈэвысӄэт тэнӈэквъи, ынраӄ ынӄэн левыт, пыглылявтыйӈын гатанӈавыӈӈолен:
Гм!
Ытля гаалёма, гивэ:
Ӄол ӈотэн рай ръэнут тэнӈ у гэлгэ?
ʔАтав гымнан торкалеӈӈоёкэнат къэлит тэнӈу тылгыркынэт.
Тэмъюӈыркынин ытля.
Ынкъам эмӄынкыевкы таёчгыпоӄыткынык нэнаёӄэн лявтыйӈын, иӈӄун нэрэльуӈын.
Нотайпы гэлейвэ ӈэвысӄэт, нотагченвэпы гэлейвэ, вай ытля ӈээккин чотчот-ым гагтольатлен, ръэнут нинэлӄырирӄин, ӈээккин чотчот йытольаннэн.
Люур ӈан ынӄэн лявтыйӈын йыкыргэпы гайпылен, гагтолен, гэчеӈыттэтлин-ым аны:
У-гу-гу-гу-гу!
Кыкэ!
Кыкэ!
Кыкэ!
Ӈээкык миӈкыри рай нъэлгъи?
Пысӄунӈээкык чекалвам вальын, кэльэну гэнъэтлин.
Тапъалёӈыӈӈогъэ ӈээкык.
Емгымгыгыргын!
ʔАм, ʔам, тытэӈэт, ынанкэн-ым!
Миӈкыри нъэлгъи!
Ӄырымэн ʔоравэтльан, итык-ым кэлы.
Ынкъам ытлыгын гыттэтэ гивэ:
Гуӄ!
ʔАмын мынпэлягъан, раӄынӄыл.
Эргатык вэтгава ӄынтыгын.
Ӄачыӈгын нутэгчитэ кынмал.
Тэпэнинэӈэ ёнэнат ынин чотчотык, йыпаннэн тэпэнинэӈэ.
Етгъи-ым вай, вулӄытвигъи-ым, рылгъат нэмэ ганатчьавлен айвэчганма, нинэнтэнӈэвэтӄин:
Ги, ги!
Ӄынвэр лымӈэ:
Ги!
ӄотляйӈын.
Тытэӈэтигыт, ӈэвысӄэтигыт, иʔам ытлён тэнӈэвыркын, наӄам амгынан, тылвамгынан?
Аны ʔатав вай торкалеӈӈоёкэнат къэлит ʔатав тэнӈу тылгыркынэт.
Эргатык-ым ытля:
Кынмал мынуӈэлмык!
Вай уӈэлгъэт.
Гуӄ!
Нууркиӄинэт, уттуут нэпрыгъэн.
Энмэн ытля ивкъи:
Эномат, уӈинэӈкылтылгын нычивмыӄин, йылгиил мыгтыгъан.
Йыӄӄэй ынкъам пэтле трэетгъэ.
Этлы ʔамын, гымнан ӄэйвэ.
Этлы, гымнан!
Ээ!
Таам, ӄыгтыгын.
Энмэн-ӄун рагтыгъэ ытля.
Гуӄ!
Энмэн-ым эвын пыкиргъи ярак.
Гаранчемавлен ʔывэӄуч, ʔытвъэт гэтинэӈэнлин, яраӈы нинэйӈэӄин, элкыгъэт рочгэты, леӈытаӄ-ым напэлягъан-ым вай ӈээкык, нанчаатваквъан.
Гуӄ!
Гаплыткоӈӈоленат.
ʔАтчак лывавнэн.
Люур ӈэвысӄэт, ӄынвэр энмэн ёпатгъэ, йынрыткынык тылегъи, гитэнин-ым, эвыр ынӄэн ʔытвъэт гэтинэӈэнлин, эвын гэплыткулинэт.
Гуӄ!
ʔАмын кыляквъэ ӈан, пэнрынэнат.
Эвыр пыкиргъи, эвын ӈэлӄиквъэт-ым чымӄык.
Эвыр эчги пыкиргъи, ытлыгэ ʔытвъэт рывнин, льынвык ӈан гинэнрэтлин ӈэвысӄэт.
Лыгэтэвэнаӈата ытлыгэ кэгынмык гаркыплынэн.
Гуӄ!
Рытрилетгъи ӈан, напэлягъан, ӈаанӄэн элкыгъэт рочгэты.
Гуӄ!
Ралӄаӈынвык ынкъам ӈээкык тылвамынан, вэлер-ым яраӈы гатвата, уйӈэ аярака.
Ӄынвэр-ым тэргыльатыӈӈогъэ, ынӄэн пыглылявтыйӈын ынкъам этчаӄ гагтолен, энмэн ынӄэн нинэӄэплюӄин, тэрганма нинэӄэпчуйвыӄин.
Ытлён-ым ʔамын, ӈотӄэнайӈын ытлён гараӄычгатлен ӄэтэв, ынкъам напэлягым, нанчаатваквым, ытлён-ым этъым ынкъам.
Люур пыглылявтыйӈын вэтгавыӈӈогъэ:
Инэнтъылевыркын, вынэ, инэӄэплюкэ.
Эмытьэт-ым мывэӈӈытагъак, ынӈэ инэӄэплюкэ.
Энмэн увилӄын ӄытэйкыгын, пэнъёлгын, ынкъам йынчыкогты ӄинэнинтыги.
Гуӄ!
ʔАмын.
ʔЭквырга тылвамгымнан трэнъэлгъэ.
Вэлер-ьм мытвэтгавыркын.
Ӄывалёмыркын вынэ, тэвиминӈыркын, ʔатав лыгэн мыттэвиминӈыркын.
Мывэӈӈытагъак эмытъэт-ым.
Гуӄ!
Тапэнъёлгыӈгъэ, пэнъёлгын-ым ӈылетгъи.
Рывэтгаваннэн лымӈэ, ивнин:
Тагам, ӄинэнинтыги пэнъёлгэты, ынкъам ӄъэгнопгэ эръычыкогты ӈутри ынӈин, эвын этлепкэ.
Ӄэйвэ рэӄэ нэрэгитэгыт, ръэнутэт вай раалёмӈынат ӄулильыт, ынӈэ этлепкэ.
Эвын валёмгъэ, ринтынин пэнъёлгэты ынкъам ʔэгнопгъэ.
Гуӄ!
Энмэн нъэгнопытваӄэн, ʔамын-ым энмэн пэнъёлгын нывыргыргэтӄин, ӈынлетыльэтӄин амӄынъычо.
Ынкъам пиӈкугъи пэнъёлгычгын, лыгэн нывакъотваӄэн нъэгнопытваӄэн, люур ӈотӄэн ӄынвэр выргыргын валёмыӈӈонэн, пагтывыргыргын.
Ӄынвэр эвыр го!
го!
го!
Гоӄ!
Гоӄ!
Ӈалвыльычгын.
Ӄынвэр эвыр Га!
Га!
Га!
Гаӄ!
Гаӄ!
Гаӄ!
Выёпчан.
Ӄынвэр вай моольычгын выргыргыӈӈогъэ.
Энмэн аръаля ʔэгнопыльын.
Выргыргын-ым вай гэпкитлин:
Како!
Како!
Люур вай ӄлявыл ӄулильэтгъи рыягнавкы.
Аны вай, нырэӄигыт ынраӄ?
Го!
Лылепгъи.
Эвын вай нымнымычгын гэпкитлин.
Колё, колё ӈалвыльычгын!
Энмэн-ым ʔувэӄуч, ӄлявыл, ʔамын-ым нытвэтчаӄэн вылгэръыӄайыльын ʔамын-ым вай лыгитэӈэвиръыльын.
Энмэн тараӈгъат, ярачгын нэтэйкыгъэн.
Гуӄ!
Энмэн чавчьтачгын.
Ӄэглынангэт лыгэтаӈычьатыӈӈогъэ.
Энмэн-ым ынкы льалянръома гытгаръок-ым лыгэн ынӄэн ӈылгыл ӈылынтольын нэльугъэн.
Китъам ӈоон ръэнымным вытку ынкы мытльугъэн.
Китъам, мынъёпанмык.
Энмэн-ым ʔытвэ ӈоон-ым ʔиргъэт, ынкы ытлыгыт пэляткольыт ӄытгъэт, ынпыначгын-ым, ытлыгын гэӈэвъэнэ.
Ги!
чоттагнык ӄывакъотык, мывитык.
Ывининэт, энмэн кокайӈын йыръэннин тэкичгэ, эчьэ.
Гуӄ!
ʔАмын-ым ывэма таӄымлягнэнат гатэтывалма.
Ӄэмиплыткук ӄымлят ынӄэнат йылнинэт.
Ӈотӄэнат ӄынугыткы!
Ръэнут-ым ӄымлёгъат, титывэлти пилгык улвэтгъэт, эюпгъэт-ым пилгык.
Ръэнут-ым тымнэнат, въигъэт.
Плеги, ёʔочгын тынмыгъан.
Энмэн ӄол ӄлявыл ӄонральын, ытръэч ӈыроргарэ.
Экык нытъылӄин, эйылӄыкыльинэт рыпэт ытлыгыт.
Наӄам ёʔо.
Ӄынвэр пагтывыргыргычгын наалёмгъан.
Ӈэвъэнэ гитэнинэт вусӄымчыку.
Ӄытлыги рэккэӈыт.
Иквъи:
Ӄынвэр-ым найъомык.
Йынйына нывъентоӄэнат ӄаат.
Энмэн етгъэт, энмэн-ым рэсӄиквъэт, нэмэ гытгытъэм тъытльэн эӄынӈэткэ гэнъэтлин.
Гуӄ!
Таӄъайпы мыттамык, гоӄ!
Ынанкэн-ым рэӄэ?
Гуӄ-ым, унъэлытъуле.
Эйгулеткыльымури.
Гуӄ!
Наӄам-ым рэӄэ?
Мэмылытъоля.
Этлы, ынӈин вальа инэнукыльымури.
Тъытльэн ынӄэн нэныгйивэтгъэн.
Наӄам-ым ӈоонӄэн.
Вынэ, уйӈэ.
Ӄынвэр эвыр ёрочыкогты ӄол рэсӄиквъи, пэпэггыпы ынӄэн тъытльэн нэймитгъэн, нэннэгъэн ынӄэн пиринэӈу.
Ӄынур лыгэн нэнтыгъэн: Вгп-, пэтле эмъыттъым.
Ытльаӄай нытэргатӄэн.
Энмэн ӄол вытычгытвыгъэ, энмэн гичийвынинэт ʔыттъымыт, энмэн вытычгык ёнэнат, ынӄэн ʔоравэтльэн ʔыттъымыт, ынӄэн кэльэтэ.
Энмэн ӈытогты иквъэт:
Ӄыгитэткуги, эквэтыльымури.
Энмэн-ым ӈытольыт гитэнинэт, оргэты ӄытыльыт.
Энмэн оргык пыкиргъэт.
Энмэн натэвлягъан вытычгын ʔораярагты.
Энмэн люур гынмылкин роо гэнэювлин тъытльэн.
Энмэн акэрка ӈан рагтыгъэ.
Эӈэӈытвигъи йъарат.
Ынӄэн рэсӄиквъи акэрка.
Эвын ныюргычьэтӄин.
Ыныкит ывик кыпчытконэн выква, миӈкыри выквылгын уйӈэ нынъэлӄин.
Гамганымгыпы пэгчиӈэвыльэ ныйъоӄэн.
Ныранмыӈӄэн, наӄам ыныкит пойга нытынпыӄэн-ым, лыгэн выквэн ывик нылвавӄэн.
Ӈавтыӈгъэ.
Ӈэвъэн нытэӈӄин йъарат.
Нэмэ лявляврамкычга гэрэӈэвиткэсӄивӈылин.
Гуӄ!
Нотагты нынльэтэтӄин, ынӄэн эӈэӈыльын.
Нутэк нынилгыпэтӄин, нынмыӄэн.
Ӈэвъэн-ым ныпэнрычетӄэн.
Эвын ныпкирӄинэт ярагты, игыткин-ым тымъё ныльуӄин ынръам ярак.
Гу!
Нэмэ.
Гуӄ!
Ынӈот тытэӈэт!
Миӈкыри мынынтыркын?
Миӈкыри нытэӈӄин ӈэвъэн.
Ӄынвэр рыгъёлгын нэргыгъэн, кымъэ нэнатыёгъан, рыгрыглягляга.
Гамайӈатчален.
Нэмэ начыӈгъан.
Гык!
Ытлён игыт тыӄысӄычевыркын.
Ыныкит-ым нараматагыт, ӄыргыгын яӈааӈ-ым нутэсӄык.
Энмэн нупынъылигъэн рыгьёлгэты, кымъэ пиричитэ нэткугъэн.
Энмэн-ым ӈэвъэн пэнрычета, энмэн наматагъан.
Энмэн ныкиръугъи, ӈаанӄэн эквэтгъи.
ʔЫвэӄучин тамэнӈаттылянвын льунин.
Ынкъам-ым гэркылелин ӈэвъэнэ ръэт.
улвэквъи.
Пэнъёлгынъёнаквъэ.
Нэмэ эквэтгъи, гэйигрэвлин, вээм льунин, кымъыльын.
Люӈиквичитэ итгъи.
Нэмэ эквэтгъи.
Ынраӄ гытгын льунин, ыннэ гэйыръэтлин.
Этъопэл ынкы иквичигъи гытгык.
Нэмэ эквэтгъи.
ʔЫвэӄуч йъонэн, эвыр ӈаргын нытэминӈэтӄин.
Ивнин:
Етгъи?
Эвын кэлъэк гаӈавтынлен.
Ӈэвтумгэ нинивӄин, кэльэтумгэ:
Гымнин кэркэр ӄыйпыгын!
ʔЫвэӄучитэ ивнин:
Ынӈэ айпыка!
Рэвъигъэ.
Ӈэвтумгэ нэмэ нинивӄин:
Вэлер ӄинэгитэги!
ʔЫвэӄучитэ нинивӄин:
Ынӈэ эгитэкэ!
Ытлён наранмыгыт.
Вэлер чымчетэ ӄэнатагэ!
ʔЫвэӄучитэ нинивӄин:
Ӈэввирит ʔынэймитгъэн.
Миӈкыри ынкъам ӄол кэльэӈэвъэн ʔэӄэкэльэӈэвысӄэт.
Ынкъам ынӄэн нъыгитэнин, нъывъигъэн-ым эмытэт-ым.
Нэмэ ӈэвтумгэ нинивӄин:
Вэлер гымыгчотыткынык ӄывакъогъэ!
Ынӈэ аакъока.
Ӈинӄэй ранмыгнэн.
Ӈытогъэ ӈэвысӄэт.
Чоттагнэты ӄытгъи.
Ынраӄ-ым ынӄэн ӈэвтумгэ рыгъёлгын тэйкынин.
Вусӄымчыку ныпылӄэтӄин ынӄэн рыгъёлгыӈкы.
Ӄынвэр ӈинӄэй нытэргыльатӄэн.
Ӄынвэр иквъи ʔывэӄуч:
Ынӈот тытэӈэт, ʔэми?
Ӈавъанчыӈын ынкъам ивнин:
Ванэван гынан лыги ӄылгыгын?
Го!
ʔАмын-ым гымнан гэмо.
Како!
Ӈинӄэй нытэргыльатӄэн.
ʔЫвэӄуч иквъи:
Китъам ярар ӄинэйылги!
Энмэн вагыргэпы нинэлӄырирӄин.
Ӈэвъэн нэналвавӄэн льук.
Нэмэ ӄолевагыргэты, Тыӈагыргэты ынраӄ нылӄытӄин, эвын уйӈэ.
Эйыкэ!
Йыкэ!
Йыкэ!
Чекалвам вальын!
Ӄырирык тылвавыркын.
Нэмэ нильуткуӄин.
Ынраӄ ʔамын гынотъылёгты нылӄытӄин, нинэлӄырирӄин.
Нэмэ уйӈэ.
Кэльэӈэвъэн ивнин:
Гынан ʔамын левлеву лыӈгъэн.
Кэльэӈэвъэнэ ивнин:
Иʔам левлеву тъылгыгъэн гыпильын ӈэвтумгын?
Китъам лымӈэ ярар ӄинэйылги!
Ынраӄ Нотасӄывагыргэпы ӄыриннин.
Гог!
Льунин, ивнин:
Гоӄ!
Тытэӈэт!
Гэрэӄигыт?
Энмэн гэӄупӄынтэтлин.
Иквъи:
ʔАмын-ым ытлён гыныгӈэвъэнэ рыгъёлгын гэтчылин тэгинӈычьу.
Ынкъам ʔывэӄуч иквъи:
ʔАмын-ым нычаатвагъан, ʔэтки, ӄынвэр эӈинӄэйкэ нэрэтчымык.
Ӈэвъэн ивнин:
Гук!
ʔАмын-ым наӄам ынпильуткульигыт.
ʔАмын-ым ӄильуткуги, ӄыкыргикви.
Гуӄ!
Вынэ, итык-ым.
Ӈавылгын-ым гильуткулин.
Эӈэӈыльэ, ʔывэӄучитэ-ым, ʔэлин ӄлявыл гэтэйкылин очыткольо.
Энмэн аны ӈавысӄатчыӈын гальуткулин, энмэн яраӈы камлелы гувинтылин ӄлявыля.
Энмэн аны гэюнэтлин.
Энмэн аны ʔэлин ӄлявылӄай ночыткоӄэн:
Гит, гит, гыт, гыгэт!
Коргыльын-ым энмэн ʔалӄлявыл.
Энмэн аны кэльэӈэвысӄэт гомавлен йъарат, миӈкыри вай яраӈы гэнлетыльэтлин, ёрогты-ым эвыр нэймэвӄин йынйын.
Ынӄэн ӈаанӄэн эквэтгъэт, ʔывэӄучит гэӈэвъэнэ авталгын нэнрыгъэн.
Чама ынӄэн мачевъян тытвыркын.
ʔАмын-ым ытлён ʔурэквъи ӈавъёлгын миӈкыри гомавлен, эвыр очыткольын, ʔалӄлявыл гэпыннэвлин миӈкыри нылгыӄин ʔэльэл лыгэн.
Гыт, гыт!
Мэткиит миӈкыри нылгыӄин, ынӄэн очыткольын игыткин коргъаачек.
Энмэн аны ечыткычгын кэльин гэпиӈкулин ʔамын гэвэлеркылелин нинъыӄин-ым наӄам, энмэн рэймэвнинэт, ӄлявылӄай иквъи ӈавъанэты:
Авталгын ӄытрилгын!
Энмэн ӈагчыӈын томгатгъэ нитъыӄин.
Энмэн аны эчги амгынонэты нынъэлӄин, ныралеӄэн яалегты.
Ӄынвэр мэткиит вэнлыги-ым ʔамын рымагты нынъэлӄин, нэмэ вэлеркылельын.
Уттуут нэнпыгъэн, эвын омкычгын.
Уйӈэ аӄэрыкыльэн, вылтомкычгын.
Гык аны, елычгын вылтык эммутлытэ гэнъэтлин.
Нэмэ ӄынвэр рымагтаннэн, нэмэ пыкэрыӈӈогъэ, ынраӄ ӈэвъэн нэмэ ивнин:
Ӈачгымынга яатрылга нутэсӄын ӄыкэлигын!
Ынраӄ ваамычгын томгатгъэ, аны елычгын гэръирӈылин рочгэты, эвын нэлкыӄин, эвын нэнанрыноматӄэн.
Миӈкыри ынӄэн ныпыльыльыӄин ваамычгын.
Нэмэ ʔиргъи, нэмэ ӈэвъэн ивнин:
Нутэсӄын ӄыкэлигын!
Имыръэнут ныплытантэнмыӈӄэн, нэмэ ʔиннин.
Ынраӄ нэмэ вэлеркылегъи, нэмэ рэймэвнинэт.
Ынраӄ ээкин пуйъэпуй кэлийвут рытчынин мранмынга.
эмӈэнри гэмгэгынник-ым нынинтыткуӄин йъэлгэты.
Чама мутле эвыр.
Ынраӄ-ым ытля эвъикыльин начгы-Тыӈагырго гэнъэтлин.
Этъым ʔамын ынӄэнат тоттомгытагныкэнат.
Уйвэтльэт-ым элгулеӄ гатваӈӈоленат йъэлгыпы.
Нэмэ эйъутэн гантомгавлен.
Чит эвъикыльин рэмкын.
Нэмэ мутлытэгйиӈ ынкэкин.
Эвыр ʔоравэтльан нэмэ анӈэно лынъё, гыннигӈыттык ӄэлмэтвин-ым чама иӈӄун вай кынтаян рагновыркынвэты гынник-ым ʔамын нэнанкыттыватӄэн.
Нэмэ тэгрык ныгтыӄэн.
Мӈээӈэӈыльын гантомгавлен ынӈот имырэӄин, вагыргын эмчымӄык.
Гуӄ!
Плеги!
Ёʔочгын-ым ныпаагъан.
Энмэн ӄол ӄлявыл, эккэт-ым эвыр нывъиӄинэт йытоот.
Ръэнут-ым гэпэлӄэтлин.
Уйӈэ гэнъэтлин эккэкэ.
Пэлӄылӄивэ ӈинӄэй гагтолен.
Гык!
Энмэн мэйӈэтгъи, тъытвыӈгъи, ытлыгын йылӄанма нытъытвыӈӄин.
Энмэн ръэнут-ым элкыгъи, энмэн-ым ӈаанӄэн эквэтгъи, люур энмэн тылянвык илирык нытваӄэн ӄлявыл льунин.
Гоӄ!
Ӈанӄо ӈотӄо ӄытагэ!
Ээй!
Энмэн ӄытгъи.
Энмэн-ым тылянвык гамэмылёлен.
Гуӄ!
ʔАмын-ым мынувичвэнмык, мынатчыченмык!
Ээй!
Гуӄ!
ʔАмын-ым ӄлявылӄай атчыгъэ, плегчыку атчыгъэ.
Энмэн-ым энарэтльан, миӈкыри уйӈэ, ӄынвэр энмэн эрэтгъи.
Го!
Ӈотӄэнайгым.
Гуӄ!
Гынраӄ!
Ярано лыгэн нъэлгъи.
ʔЭмитлёнайӈын, аӈъачгыргын?
Го!
Ӈотӄэнайгым.
Льунин.
Ынраӄ мынпонточет!
Гук!
ʔАмын-ым валы мыгтыгъан ʔытвыкин.
Валы йыннэн.
Мэмылӄай гынмылкин ынин тымъё ятронэн, гамотлыма ятронэн.
Го!
Гым-ым янот.
Валята нанӄын рыранэн, ныпонтоӄэн, мэмылпонтаӄагтэ нинэчвиӄинэт, нинэнуӄинэт.
Гоӄ!
Энмэн плыткугъи.
Гынраӄ.
Чекавэтываӄ нанӄын рыранэн.
О!
Въигъи, въэчгатгъэ, ывик тымнэн.
Элкыгъи.
Ынраӄ валӄарайӈын льунин.
Энмэн ынкы кальанпыӈавыйӈын нылявтыпатӄэн.
Рэсӄиквъи.
Лымӈэ ӈот рэӄыткугъи яраӈы, рэӄэ рытымляннэн?
Гок!
Энмэн ынкы рэсӄиквъи, чотыткынык вакъогъэ.
Вакъогъэ-ым лыгэн.
Ягнагчегъэ кальанпыӈавыйӈын, паколчыӈын рынэнин гагтымотлякыттывэлен.
Гы!
Нинэмнэӄин лыгэн, нинэмнэӄин.
Чекавэтываӄ валямнальын гапэнрысӄычатлен, паколчыӈын иткэнин, лявтыгатгамнэн.
Въэчгатгъэ, тымычганнэн.
Энмэн-ым ӈытогъэ, элкыгъи, нэмэ яраӈы льунин, рагтыгъэ, ынкъам ынкы эвиръыт нэнагтольатӄэнат.
Энмэн люур вай пэнъёлгэпы ныттэтӄин ӄулиӄул.
Гуӄ!
Эвыӈан ынӄэн.
Чамаӈ ынӄэнына гынниггилильыӄэгти тымыркынэнат.
О!
ʔАмын-ым ытлён, кынмал нэмыӄэй гымнин пилыгилильыт, ʔэптэ гынниггилильыт, нэмыӄэй гынан нэнанмэгыт.
Энмэн левыт рыпинтыӄэннин, энмэн левыт тынпынэн, гоӄ, ʔинныпъитэ.
Эвыр-ым ӄлявыл нотасӄычыкойпы ӈилгык рээн тиӈунин, рычыпъэннин, нотасӄычыкоеквэ ынӈин нылеӄин.
Энмэн валӄараӄай ӄол танранъав.
Ынкы ӈан рытрилнин кальайӈын.
Гоӄ!
Галягъэ, эвыр-ым ынкы валӄарак рэсӄиквъи.
Эвын ӈирэӄ ынпыӈэвӄэгти элылекыльыӄэгти нывакъотваӄэнат.
Ынраӄ лёлё йытонэн ӄугынэ, ынпыӈэвӄэйин еӄагъет нинэнилюӄин.
Энмэн ынпыӈэвӄэй:
Ӈавыл!
А?
Ипэӄун, ӈавыл, ʔывэӄучильэтык рыкэтъоӈата.
Алымӈэ?
Ӄол ынпыӈэвӄэй тымнэн, ӄыятлепы рывэнӈынин, аймак ʔаляӄоплягты ринтынин, ынкъам гылгыӄэй йымнэн.
Энмэн аӈаӈыльынтальыт етгъэт.
Гуӄ!
Ръэтык?
О!
Ратанӈавӈэн, ӄлявыл левтэ.
ʔЭквырга гынин валӄытлыӈын ивлетгъи иʔам?
Го!
Эвыр ӄун-ым чемэт лыгивлетгъи лымӈэ валӄытлыӈын.
Го!
Ӄырагтытык, ынан трэетгъэ мэчеӄылпэ.
Ӄытлыги этъоӄааӄын гэквэтлин.
Левтытъылльэн ӈан нанвакъоквъан!
Го!
Ӈотӄэн-ым вай.
Вэнлыги лявтыкыплынэн вэмэӄэ, тымнэн.
Въигъи.
О!
ʔАмын-ым ытлён, тымытконэн, райыръын кунин, ӈытогъэ, ӈанӄэн эквэтгъи, рагтыгъэ.
Ярак пыкиргъи, ʔамын-ым ытлыгыт гакоргавленат.
Иквъи ынӈот:
Гык!
Ытлён тэгинӈычьыт итык чымӄык тыткунэт.
Плеги!
Ёʔочгын тынмыгъан.
Тэленъеп ӄун-ым энмэн талянкэнӄаткэн армачьайван ныръэвӄин.
Нэмэ гэръэвлин.
Гачавчывален.
Эккэтэ чавчывата ивнин ытлыгыӄэй:
Китъам, ръавольэты ӄылӄытги.
Ээ таам, ӄэглынангэт.
Чавчыванпыначгыӄай айваната ивнин:
Го!
Рэӄыльигыт?
Кмиӈэ инэнӈивыгъи.
Эви!
Гык!
Ныӄуймэвиривӄин.
Энмэн мытӄэ нэнатыёӄэн ӄуйым ӄонайкэн.
Рагтыгъэ.
ʔЫмто?
Энмэн ганӈэнайпылен ытлыгыӄэй:
Наӄам-ым ʔамын чинит этлы элӄыткэ.
Энмэн экык ӄытгъи.
Пыкиргъи.
Айваначга-ым нинэнвэнӈыӄин ръэв.
Тумгэ нивӄин:
Гыныкы чавчыв гэетлин.
Гык!
Энмэн ӈыпэгъи.
Э!
Рэпалгылӄыл рыркэн эмытӄытвыкыльин нолёвытваӄэн.
Чыгэйык-ым гэнаръэлен, гулювлин-ым, ынӄэн вэгыткунин.
Киткит поттыӈайпы эйминнин ӈэранмынга.
Энмэн эвэгыткукэ тэвлянэн.
Йытонэн ӈанӄэн, эмытъэт-ым вэты ныкэтгуӄин.
Нутэсӄык рырыраннэн, мытӄымыт гыргочагты, ръэнут ӄун-ым лёӈыл энмэн тайкавысӄыёлго.
Энмэн акэркытвыгъат.
Эвыр айван ытри чавчыв гэтэйкэвлинэт.
Миӈкыри, мытӄыткынык инэтэнтик нитъыӄин.
Айванайӈын гакытъыматлен.
Энмэн чавчывата пэнрынэн.
Энмэн вай левыт ганэчгэтавлен пирик.
Энмэн аны йъэнкы левыт нырылтэлӄэн.
Панэна ныкытъыматӄэн, уйӈэ элевтыкэ.
Вытку ынкы ӄутырык никвъэн:
Го!
Тытэӈэт!
Левыт эчгэтатгъэ.
Вытку ынкы въигъи, ӄаплетатгъэ.
Гык!
Ымыльо ръэв иткэнин, рагтыгъэ.
Ытлыгыӄэе ивнин:
Ээ?
Тыетгъэк.
ʔЫмто?
Ӄэйвэ, ръэв ымыльо тыматагъан.
Гы!
Тытэӈэтигыт!
ʔЭквыргъам ытлён айванка мытынъэл.
Гуӄ!
Муутэ нагтатыркын, пыкиргъэт.
Энмэн аӈӄачормык нытвэтчаӄэн.
Ынкъам ынӄэн айваначгын-ым вай тымъё гэвмиӈылин.
Ынраӄ-ым айвэкэн инэнтэйкэвэтыльын армачьычавчыв аӈӄачормык вэтчальын.
Ынраӄ-ым айванакката ӈилгын гэчгэйулювлин аӈӄачормык.
Ынраӄ-ым ӈилгын гэтиӈусӄычетлин.
Эвыр-ьм рэчгэтавнэн мэмлеты.
Въигъи, пылӄэтгъи.
Ынраӄ-ым чавчывэн ӈэвъэн матанэн, наӄам-ым эвын аӄорагынрэткэ айван, лыгэн рэлкучыку, наӄам ӄораӈы нэнанмыткойвыӄэн, наӄам тыргытыр этлы энукэ, эмйилиил нинэнуӄин ӄорэн.
Амӄынэрганӈэт ныӄаанматӄэн.
Кыевкы наӄам ӈавъанэты чавчывагты:
Ӄэнанкэргыпатгэ!
Энмэн ʔэнӄэтык тачайвэва рыпэт лявтыйӈын нинэныннутэвӄин, оттыкынчева.
Гуӄ!
Ӈэлвыл ӄынрагтатгыткы.
Энмэн нэмэ ныӄаанматыльатӄэн.
Ынраӄ-ым ӈэвъэн тэргыльын, ӄаагты гылёльын.
Иʔам тэргатыркын?
ʔАтав.
ʔЫваӄочегты гылёркын?
Этлы.
Энмэн-ым иʔам тэргатыркын?
Тэрмэчьын йъарат.
Гуӄ!
Кургыӈэвытӄэе ынӄэн-ым винвэ тэргыльын ӈэвысӄэт йъонэн, кэӈкэлетгьи ынӄоры.
Айваната гаматайгыр?
Гык!
Ии.
Амӄынъычо ӄынвэр ӈэлвыл коӈӈонэн.
Амӄынъычо тымыткойвык, наӄам ытръэч йилиил руркынин, тэкичгын ванэван.
Гуӄ!
Эмытъэт-ым эвиръыт ӄытэйкыгынэт.
Эвыр рэтэйкыӈынэт, рэплыткуӈынэт ӈыточымӈы ӄытвыгын аӈӄагты ынкъам ынӄэнат ӄынинтыгынэт.
Гык!
Энмэн тывнэн.
Ынӈатал аӈӄаӈӄачагты эвиръыт ринтынинэт.
Айваначгын-ым гэйылӄэтлин энмэн.
Ӈэвъэн-ым ӈаргын нытваӄэн нэмэ нытэргатӄэн.
Люур ӈоон ʔывэӄуч ининигъи аӈӄаӈӄачайпы, айвэӈӈоонкэн рыпалӄавъё.
Гуӄ!
Мэрэгтывагъэ ӈэвъэн.
ʔУриӈан, мэльывэӄуч.
Наӄам лымӈэ.
Ӄынвэр пыкиргьи.
Кыкэ!
Ӈавыл, етгъи!
Ии, иʔам нытэргатэгыт?
Миӈкыри ӄун-ым ӈот айванайӈын ӈутку варкын, рыпэт-ым ӈэлвыл коӈӈонэн.
ʔЫвэӄучитэ пынлёнэн.
Ивнин:
Гуӄ!
ʔАмын-ым мынпиригъэн.
Нэпиригъэн, нэннэгъэн.
Энмэн ʔэлеӄуплек нэнвытрынтэтгъэн.
Ынкы ʔылӄэпэ мынгыт ганомавленат, амӄынэргатык гамгэнаальа кыевкы ʔэчуулгын ныттъыӄин йыкыргычыкогты.
Наӄам-ым нэюльэтӄин вытры, энмэн вай йыкыргычыкогты нинэттъыӄин ынӈин ыттэ, пирӄэ.
Гуӄ!
ʔАмын-ым ӄинэтрилгытык.
Ынан ӈэвъэнти мыйылгыт.
Ӈавычго к?
лгыгынэт.
Гуӄ!
ʔАмын-ым ӄырым!
Ынан, гаймычьын мыйылгыр.
Чамъам.
Ӄэйвэ ынан гаӈэнӄайма ӈэвъэнти мыйылтык, ынан кмиӈыт пурэлю ӄылгыгыткы.
Гуӄ!
ʔАмын-ым наӄам-ым гаймычьайван чама.
Нэтрыгъэн!
Кыленин чавчывата.
Ӈэвъэнти йылнинэт, эвыр кмиӈыт ӄорагынрэтыльо.
Ынраӄ-ым ынпыӈэвӄэй ынкъам айванынпыӈавӄай рырагтаннэн, ынӄэнэн ытльа гуйвэльэтлин чит.
Ӄораӈы энвинэвкэ илгэннин, кэттыванэн, пэпэггыпы илгэннин.
Энмэн аны анвэнавкагты гэквутлин.
Ӄаайӈын-ым гэръилемъетлин, льэлеӈкы-ым вай.
Энмэн вай ӈутри ынӄэн гъаматыӈӈолен, энмэн янот ӄаачыкойпы, ӄынвэр ынкы нотагты, ӄынвэр ынкы рыпкирэннин ӄаата, эвын ӄэптирил гэтэлпылин.
Нэмэ ынӄо ӈан рыӄаантавнэн, нэмэ ʔирэмъетгъи.
Нэмэ этъоӄааӄын рынкирэннин, ывик гэтэлпылин.
Ытръэч-ым амгыткат гэгнулинэт.
Ынраӄ-ым ынӄо эчги амгыткат нъэлгъэт, выяннэнат.
Эчги выяннэн ӄораӈы, ӄаплетатгъэ ӄораӈы, въигъи.
Ынраӄ ынӄэн этын ӄаамэл гаталгатыӈӈолен, эвыр вай ынкы ӄаамэл нывэтъатӄэн, эмлевтэ вай.
Ӄынвэр ныкэгытрэтӄин.
Въигъи.
Ытръэч.
Энмэн ыннэн яраӄай гантымӈэвлен.
Кэльэтэ нэнайъоӄэн.
Ынӄэн ынкы ытръэч ӈэвысӄэт, эвыр ӈинӄэгти ынкы, ӄорак-ым ӄлявынӄай, ʔывэӄуч.
Рагролмыӈӄач ынӄэн въилъын пэляквын нытваӄэн.
Люур-ым ынӄэн амгынонройпы гъурэвлин ӈэвысӄэт.
Ӄытлыги въильын.
Айвэчгыльа ӈэвысӄэтэ гитэнин.
Кыкэ!
Мэӈӄокэнайгыт?
Этлы.
Энаальэгым.
Гыныкы-ым тыетгъэк.
Гуӄ!
Ратанӈавӈэн!
Вэлвачьатыркын ынӄэн-ым гыт, кэльэтэ найъоркынэгыт.
Ӄынвэр пыкэрыӈӈогъат ӄымэк.
А мын-ым вай ʔыттъыӄэй ныппылюӄинэӄэй ынкы гатвата, рэлку-ым эвыр чоттагнык миӈкы.
ʔАмын-ым раӄылӄыл ынӄэн ʔыттъыӄэй.
Люур ӈот трагтыркын.
Гымыгрээн ӄыръэтгыпэ, ӄынтогэ.
Эвыр ӈан кэргыпгъэ, ʔыттъыӄэй рынэнин, райвачык тымнэн, яраӈы камлелы мутле кэлинин.
Таам, ӄырэсӄикви, люур ӈоты пыкиргъэт.
Гоӄ!
Лымӈэ эвыр рочыӈкы нытваӄэн, лымӈэ илирык.
Мэӈӄо мымгогъан.
Китъам ӈоон, этъым эмысӄыльын.
Пойготта нэнойпыӄэн, ванэван нутэсӄын ныйъонэн.
Гуӄ!
Эмысӄыльын-ым аны.
Мынпэлягъан-ым, ӄэлюӄ-ым миӈкыри мынынтын.
Напэлягъан.
Эргатык ʔывэӄуч гэетлин, тытлыӈӄач ʔыттъыӄаанмыё льунин, ивнин ынӈот, иквъи:
Гуӄ!
Ынанкэн-ым.
Эмытъэт-ым тыпэлянат нымэлӄинэт, наӄам-ым ытлён ръэгъэт?
Гэчеӈыттэтлин.
Тытыл нэнаркыпчевӄэн.
Ынкы ӈэвъэн ʔурэквъи.
Мэй!
Гэръэтури?
Этлы, нымэлмури.
Ӈутку рэлку, тывнэн.
Плеги!
Энмэн ӄутти валӄаральыт.
Ӈыроӄ ёрот.
Ӄол эккин ёроӈы айвалыӈӄар, ынпыначгэн ытлыгынэн ёроӈы айгысӄыӈӄар.
Ӄол ӄоймарон вэтгыры, тумгин ынӄэн, ӄоныры гэӈэвтумгэтлинэт ынӄэнат чымчера.
Ынкъам айвалыльэн ӈэвъэн топыльын.
Ынкъам ʔывэӄуч гэрэмкичилин, ӈанӄэн-ым.
Ынраӄ ʔамын рэмкык оратвагъэ.
Гык!
Амэча кмиӈэтгъи ӈэвъэн.
Энмэн эргатык кыеквъэт.
Йылӄэтгъэт-ым янот ынӄэнат-ым.
Эргатык кыеквъэт эргыръок, кмиӈэтыльын-ым вай игыткин.
Эргатык-ым вай нынтоӄэн, яраӈы нинэкэмлилӄин, ынкъам кыеквъэт, наӄам антокыльэн ӈэвысӄэт, нэнэнэӄэй анынтоӈ аткыльэн.
Гык!
Ӄынтогэ, ӄынынтоӈатгын нэнэны.
Ынраӄ энмэн аалёмкыльэн, ванэван антокыльэн ӈэвысӄэт.
Ӄынвэр энмэн эргатык панэна вулӄытвигъи.
Этлы антокыльэн.
Како, како!
Кмиӈэтыльигыт, ӈэвысӄэтигыт.
Антокыльэгыт.
Нэнэнэӄэй иʔам анынтоӈатка рытыркын?
Како!
Лыгэн аалёмкыльэгыт, алымалкыльэгыт.
Нэмэ вулӄытвигъи, нэмэ йылӄэтгъэт.
Энмэн-ым гэйылӄэтлинэт ынӄэнинэт ымыльо валӄачйыръээр.
Ӈирэӄ ʔоравэтльат рэмкинэт ныӈэвынъюӄинэт, ынпыначгэн ынӄэн ӄунӈээкык, янраӈав, ынӄэн-ым ынӄэн ӈачгыӈавынъёӄэнат, ӈирэнлеӈу, ынӄэнат гэйылӄэтлинэт ымыӈ.
Нананаӄагчыӈын-ым аны гэгъевлин, нытэргыръоӄэн:
Аӈа, аӈа, аӈа!
Ытльат ӄонпы гэйылӄэтлинэт.
Ӄынвэр эвыр ӈаргынойпы, чоттагнэпы:
Аӈа, аӈа, аӈа!
- кальайӈа.
Энмэн нананаӄагчыӈын:
Аӈа, аӈа, аӈа!
Ӄынвэр тытлырайпы:
Аӈа, аӈа, аӈа!
Эчги тытлыран таагнэн, чотгэӈэты пинтыӄэтгъи нэнэнэӄэй, ӄутгъи-ым ʔамын, ӄоймарогты вэӄэтгъи.
Эчги ӄоймарон вэӄэннин, ӄлявылӄай ӄоймарокэн кыеквъи, ӄулильэтгъи.
Ынкъам пэӄэтатгъэ тэргатыльын.
Ынкъам рыгъевнинэт ымыльо.
Вай, вай, нэнэнэӄэй пинтыӄэтгьи.
Лыгэн чотгэӈкы:
Аӈа, аӈа, аӈа!
Кыявчагъэ-ым рэмкын.
Тытэӈэнӈан!
Ынанкэн!
Вэнъом ыргынан!
Гэйылӄэтлинэт ытльат.
Ӄынвэр ынпыначгын маравчетыӈӈогъэ:
Вэнъым гынан.
Чоттагнэты нэнэнэӄэй пинтыӄэтгъи.
Уйӈэ.
Аалёмкыльэн.
ʔАм, ʔам, како!
Тагам, ӄыныгъевысӄиквыткы!
Ӈэвысӄэт ӈытогъэ.
Ги!
Энмэн-ым ӈытогъэ, ёрогты ӄытгъи, тытлёмнэн ёроӈы, эвын уйӈэ, тылвуйӈэ, ытръэч айколяк мотлыйӈын-ым.
Миӈкыри гэнулинэт ынкъам ытльат ымыльо.
Вай, вай!
Вай-ым уйӈэ.
Ытръэч-ым вай мутле вай айколят.
Эмытъэт-ым атааӈкыльэн тэргыльын, ынкъам кэльэтэ гатаанлен.
ʔАм, ʔамын мынрантомык!
Раӄылӄыл.
Ныкэмачы ӈан рантоӈгъат, еп эргыръока, ʔэнноткынык тараӈгъат, авынаёгты напэлягъан ынӄэнаӄай.
Энмэн ынпыначгыйн ын:
Гуӄ!
Валы мытпэлягъан, эмтэваляйӈын мытпэлян!
Унмыӈан-ым!
Айгысӄоок кэрватагнык йымэтвальын валяйӈын.
Гуӄ!
Унмыӈан-ым эвын!
Ӄол-ым ӈэвынъюльын гаалёмлен, иквъи ынӈот, ивнин:
Гуӄ!
Лыгэӈаврагтыльо мынинмык.
Мыныгтыгъан, гаймаӈэн (ӄол-ым аӄолеалёмкыльэн).
Гым, вынэ, лыгиипэ тивыркын, гым ӈэвэӄ тылеркын.
Траӈавтыӈыркын вэтыӄун.
Нычвитурэӄин, ныпааӄагачавӄэн.
Ынпыначгыйӈа:
Гуӄ!
Вынэ илюкэ ӄытваркын, раӄылӄыл, алымы валы раӄылӄыл.
Вынэ, ӄэйвэ тыгтыркын.
Люур валӄарайӈэты кычавычьатгъэ, наӄам вусӄымчыку.
Наӄам ныкитэ.
Нинэнэймэвӄин валӄар.
Лыгэн ʔэӄъэйӈэвэ ӄулитэ:
Аӈа, аӈа, аӈа!
Нинэкэмлилӄин валӄар, нырэсӄивӄин, ралкойпы  нинэкэмлилӄин тэргатыльын.
Ги!
Пыкиргъи, рэсӄиквъи ӄлявыл.
Нэнэнэӄэе кыленин.
Чоттагнык вусӄымчыку, рытэнма кырвэтэгнык кыленин, эвыр вай тэргатэты.
Нэнаткэйӈоӄэн, нинэркылеӄин.
Эчги мынгытлыӈын рыннин, эвыр эмтэваляйӈын рыпыткэвнин, пиринин, эвын гантосӄэвлен, эвыр ынӄэн тэргатэты нинэркылеӄин, энмэн-ым гантосӄычатлен, гакытгынтатлен ярайпы, ытръэч валӄар нинэкэмлилӄин рагролмык камлел, ынкъам нырэсӄивӄин тэргатыльын.
Гуӄ!
Ярак пыкиргъи.
Ги!
Паӈъэвӈытогъэ.
Люур ынпыначгын ныӈынваӈэӄэн:
О!
Ръэнутэт ӈоонӄэнат?
Ачгыӄолентока.
Лыгэн гапалёмтэля.
Гуӄ!
Энӈивыкэ мынынтынэт.
Э!
Тунникэк, тумгин ӄлявыл, мытынэрэтгъэн, унмыӈан-ым эвын!
Лыгэн паӈъэвӈытоплыткок рэсӄиквъи.
Вай, вай, валы!
Како, како!
ʔАмын-ым ӈотӄэн валы ӄылгилю нинэлгигым.
Ынкъам ӈавысӄатэты ӄымэл:
Рай, рай, ӈэвысӄэтигыт, рай!
ӄытанъёротватгэ, рэрилеӄӄитыгъэ.
Гэ!
Ӄынатвын, номаквъан, рэрилеӄӄитыггъэ, ʔамын!
Тагам, ӄытлыгэ.
Наӄам лымӈэ ӈавтыӈгъэ.
Ӈэвысӄэт пиринин.
Ынкъам-ым ытлён ӈавтыӈгъэ.
Ытръэч.
Энмэн ӄол ейвэлӄэй тылвамынан вальыӄай.
Тылвамынан вальын.
Чымӄык нымкыӄин рэмкын нымытвальын.
Амталяйва нынтыӄин рэмкэ, тэрмэчьыӈу нылгыӄин.
Энаальа амталяйва.
Гэмӈитэ чымӄык рэмкын, тумыгрээн мӈэльэты гэлӄытлин.
Наӄам нивӄинэт ӄутти:
Гэ, ам, ӄымӈиги!
Го!
Миӈкыри мымӈигъэк?
Уйӈыньигым, эйвулеткыльигым!
Го!
Эмытъэт-ым ӄытипъэйӈэги!
Ӄынвэр эвыр мӈэӈӈогъэ.
Лыгэн эвын энмэн гэгрэплин:
Отототой!
Отататай!
Гуӄ!
Миӈкыри ӈан?
Иʔам ʔэӄэгрэпӄэй яаркынэн?
Натачайвыгъан.
Ныйыркыӄин.
Наӄам нынйивэтӄин нэмэ:
Вынэ ӄымӈиги!
Отототой!
Отататай!
Нэмэ ныталяйвыӄэн.
Ӄынвэр пэтывалӄачьёлгэты, амран гапэтатлен валӄатчыӈын.
Ӈэнри гэлӄытлин вусӄымчыку, ӈэнри онмычыкогты типъэйӈэсӄиквъи:
Отототой!
Отататай!
Ӄынвэр восӄыгэӈгыпы онмычыкойпы:
Отототой!
Отататай!
- кальайӈын.
Ынраӄ лымӈэ:
Отототой!
Ӄынвэр:
Отототой!
- онмычыкойпы.
Ӄынвэр ʔэйӈэвнин:
Нэнэн!
- кэльэтэ.
Ынӄэн уйӈэ чит эӈэӈыльин.
Тылвуйӈэ.
Нэнэн!
Гой?
Нырэӄигыт?
Го!
Ратанӈавӈэн, ʔэтки рэмкэ тэрмэчьыӈу нылгигым варата.
Ӄоӄӄой!
Тагам, ӄынтогэ!
Рынтовнэн кэльэтэ.
Ӈытогъэ, мӈэльэты ӄытгьи, мӈильык рэсӄиквъи.
Го!
Ӄымӈиги!
Гуӄ!
Мэӈӄо етгъи?
Ӄымӈиги, вынэ!
Нэмэ мӈэӈӈогъэ.
Нэмэ энмэн:
Отототой!
А!
Га!
Миӈкыри ръэгрэпӄэй яаркынэн мэчичьу?
Вэнлыги:
Отототой!
Отататай!
Ӄынвэр онмычыкойпы, нотасӄычыкойпы:
Отототой!
Ӄутиинэ ынпыначга энаальа гаалёмлен.
Чымӄык ынӄэн ныӄулильэтӄин.
Ванэван этлы аалёмка.
Тагам, эӄуликэ ӄынъэлгытык!
Тавалёмгъан, инэнӄулильэквъи!
Мэӈӄо лымӈэ ныльунин, мэркычгыргын?
Ӄынвэр лымӈэ онмычыкойпы:
И, тунникэк.
Ръэнут?
Тылеймэвэ итгъи ӄулиӄул.
Наалёмгъан ымыльорык.
Тагам, ӄыпаагэ, гум!
Айылга, миӈкыри.
Вэнлыги:
Отототой!
Ынӈатал кирвэтэру ӄинэтэйкытык.
Отототой!
Отататай!
Выегырга выйитиӈуйвынин рэмкын, тэрмэчьыӈыльыт, тымытконэнат.
Плеги.
Ӄырымэн итык лымӈыл, пыӈыл мэчтэленъепкин.
Энмэн ӄол гитлин, тэленъеп-ым ʔамын.
Чит вай камак кэлы эччаӄата нылейвыӄин, ӄынур вай мургин рэмкын эччаӄата лыгэн.
Ынкъам Тэлӄэпык рай Умӄэӄэйынти гэкэӈыльыт миӈкыри гэгэкэӈыткулинэт, ӈыроргарэ, ӈыроӄ гэкэӈыльыт, ынӈин мыкэльыт ынӄэнат.
Энмэн люур вай ӈэлвыл-ым ынкы ӈалвыльынолгата ныгаляӄэнат ярагты, энмэн ӈыроӄ ярат.
Ванэван ʔынльунэт, этлы эвытрэткэ, кэльэтэ ванэван эльукэ.
Ӄынур моргынан игыт, камак ванэван эвытрыкыльин.
Гык!
Ынкъам ынӄэн тамайыӈӈок инэӈык, орвыт гэтинэӈэӈлинэт.
Ӄутыргин ӈан ӄаат гэквутлинэт.
Ынкъам Умӄэӄэйин ӈилгын, ӄэчыӄичгын гаргылен.
Нутэсӄыкин тымкылгын.
Тымкынгэты нутэсӄык ынкы гэквутлин ӈилгын.
Ынкъам ӄораӈы ынкы гэнивлевлин, чьомыткынгыпы гэӈилгэтлин.
Ынкъам гавъятлен вай.
Эмӈилгын нывотытваӄэн тымкык.
Ынкъам аны Умӄэӄэйын ӄаат ӈэлгычьомыткынык ӈан ӄэчыӄичгык нэквутынэт нивльэв, нэвльавийӈа.
Ынкъам вай ӈан  тытлыгъет нывакъотваӄэнат Умӄэӄэйынти, ӈыроргарэ ынкы.
Ынкъам нывиӄинэт рачыко ынӄэнат-ым кэльэт, ныкукэйпыӄинэт.
Ынкъам кальайӈа - ӄлявылчыӈа, ынӄэн орвыкэн, вынгыргылгын нинэтэйкыӄин ынраӄ мачыяа нинэнкэӈэвӄин.
Ынкъам ӈэвысӄэт нывиӄин, га, энмэн нытэӈӄин тэгӈэвысӄэт.
Ынкъам нынтоӄэн, нытляпыткоӈӈоӄэн, нырэсӄивӄин.
Гоккой!
Айвэкэнак мынӈыркылятыркын тытэӈэт, мэчйимгымгэтыркын (емгымгатгыргын-ым ӈыркылято гэлгэ чама моргынан).
Нырэсӄивӄин ӈэвысӄэт.
Гуӄ!
Мынӈыркылятыркын, аны мытмэчйимгымгэтыркын!
Гуӄ!
Чекалваӈ вальыторэ.
Иʔам ӈыркылятыӈӈотык?
Ынанкэн-ым, рэӄэ нантымлятыркын, гук?
Ӄытлыги ынӄэн ʔоравэтльат гэпкитлинэт.
Гуӄ!
Вай, чекалваӈ вальыторэ, го!
Йимгымгатыӈӈотык.
Нырантымлянӈыморэ рэӄэ?
Ынкъам ынӄэн Умӄэӄэйынэ рылгынйивэннин ӈэвысӄэт.
Энмэн люур эгрыпгъи, авъентоянвыка.
Гэ, гэ, гэ!
Тытэӈэттури!
Рэӄэ лымӈэ нантымлянмык?
Мынгагчавыркын вынэ.
О, ныратымлянӈыморэ, рэӄэ!
Ынкъам ынӄэн Умӄэӄэйынти гэгынтэвлинэт (гынтаквырго гэлгэ ӈанӄэн акватгыргын).
Энмэн ӄутыргин ӄаат пэтлеӄэй нэтрынэт, наӄам ʔамын Умӄэӄэйин ӈилгыгйит ӄаат гатымлыленат, рырык нэналвавӄэн.
Ӄынвэр ынӈин ӈанӄэн рычьэчинтэвнин ӈилгын.
Ӈаан ӄынвэр ӄаат кылгэннинэт.
Гуӄ!
ʔАмын-ым ытлён ӈоон гэгынтэвлин.
Нутэсӄын-ым гутгэтлин, ӄынур мимыл гэнъэтлин.
Гуӄ!
ʔАмын-ым аны пыкиргъэт ырыграк.
Ытръэттэгын.
Йичьэмрэтти гъытвыльэтлинэт.
Ёʔа левлеву гэлгылинэт, ӄоленотагты гэнльэтэтлинэт, гайӈатымӈэвленат.
Нутэнут нэльугъэн алваӈ вальын нывусӄыӄин.
Иквъэт ынӈот:
Гуӄ!
Ынанкэн-ым!
Алванотагты нылӄынмури.
Энмэн ӄээӄын тылегъэт.
Йъайъарамкын нэльугьэн.
Гык!
Чама нывэтгавӄэнат ʔоравэтльамэл.
Гуӄ!
Эмнуӈычьыт?
Гуӄ!
Ии.
Рэӄыльытури?
Ёʔа левлеву гэлгымури.
Гуӄ!
Ынанкэн-ым!
Гуӄ!
Тытэӈэт мытвъиркын.
Йъаяӄӄая нивынэт:
Ӄырым ӄывъитык.
Ӈанӄэн аӈӄачормыеквэн рэркылеӈыткы, ӄырым ӄывъитык.
Митъэлыги тылянвык варкын ритльу, ынӈэ аӄамэтвака ӄитгытык.
Ынӈатал-ым рэвъинтык.
Ынӄэн рагаляӈыткы, ынраӄ ӄипуритльун рэльʔуыткы.
Ӄыпонтотык киткит.
Гытъэвыльыт-ым ӈан.
Ӄипуритльу нэльугъэн.
Понтогъат.
Ӄол-ым ёргымтаӄычгын ынкъам йичьэмрэткин, энмэн ёргэты вальычгын.
Гуӄ!
Ивкэ ӄээӄын мынӄамэтваркын.
Ынээльын-ым иквъи:
Вынэ, ратанӈавӈэн.
Рэвъигъэ-ым ытлён.
Гу!
Нэмэ эквэтгъэт.
Ынраӄ ӄапойъаярамкын нэльугъэн.
Гуӄ!
Мэӈӄокэнат?
ʔЭтки аӈӄата левлеву гэлгымури.
Нутэнут мургин мытынтымӈэквъан.
Мытвъиркын.
Вынэ, ӄырым ӄывъитык.
Нэмэ эты рэркылеӈыткы аӈӄачормын.
Ӄэгритльу рэльуӈыткы.
Ынӄэн рагаляӈыткы, ӄол нэмэ рэльуӈыткы, ʔотлеӄ.
Ынраӄ ынкы ӄыгтыӄамэтватык.
Ынӄор-ым эквэтгъэт.
Ӄэгритльу нэльугъэн, нагалягъан.
Энмэн нэмэ ёргымтаӄычгын нивӄин:
Гуӄ!
ʔАмын-ым мынӄамэтвамык.
Ынээльэ нинивӄин:
Ынӈин вальычгын ӈотӄэн ёргымтамачы амравъэчганӈа нъалычгатгъэ.
Гуӄ!
Эквэтгъэт ынӄоры, ӄапогалгарамкын нэльугъэн.
Гуӄ!
Аны вай, эмнуӈычьыт!
Гык, ии!
Рэӄыльытури?
Аӈӄата левлеву гэлгымури.
Гуӄ!
Эченур эты ӄылетык.
Пуръэритльу рэльуӈыткы.
Ынӈэ аӄамэтвака.
Рыркарэтльо рэльуӈыткы, ынӈатал-ым ӄылгэӄамэтватык.
Ынӄэн чымчекин гэнымлин.
Ныкэтгуӄин ʔоравэтльан.
Энмэн эквэтгъэт.
Пуръэритльу нэльугъэн, нагалягъан.
Нэмэ юргымтэӄгэвыӈӈолен:
Мынӄамэтвамык.
Нэмэ ынээльэ ʔэйӈэльэннин.
Иквъи ынӈот, ивнин:
Раӄэчгатэ-ым, ӄыӄамэтвачгатгэ?
Нэмэ нагалягъан.
Ӄол нэмэ нэльугъэн рыркарэтльо, ынкы гаӄамэтваленат.
Ӄээӄын-ым тылегъэт-ым, ӈыпэгъэт.
ʔЫтвэт нэнъимпэтын.
Нутэсӄык нулювъюугъэн авытрыкэгты.
Гык-ым энмэн йылӄэтгъэт.
Кыеквъэт.
Энмэн люур ӄлявыл аӈӄачормыеквэ етгъи.
Энмэн нырыныӄин.
Ӄээӄын эвыр нэймэвӄин, ʔэквырга ныгынтэвӄин.
Энмэн ёргымтаӄычгын йъарат ныгиинрэӄин.
Нивӄин:
Мыпэнрыгъан.
Ынээльын нивӄин:
Яв-яв!
Энмэн ӄынур ʔыттъын нынтыӄин, ӄынвэр нэмэ эймэквъи, ӄол ынкы ӄлявыл, ёргымтаӄычга гакытгынтыпэнрылен.
Наӄам-ым ныкэтгуӄин.
Гуӄ!
Мынынмыгъан.
Яв-яв!
Мынымӈылёгъан.
Энмэн гарыттэллен.
Намӈылёгъан:
Нымкыӄин-ым тургин рэмкын?
Ии.
Гэрмэчьылин?
Ии.
Ыннэнчьэн эрмэчьын.
ʔЭквыргъам ытлён вай нытэрмэчьыӈӄин, эмиткэтэ нинэнтыӄин гэмгэникин тэйӈэтйыръын.
Гуӄ!
Ынӈэ атвыткока.
Ытлён-ым вай мытрайъоӈын.
Нэмэ вулӄытвигъи.
Ёргымтаӄычгын нэнӈивыгъэн такэчгэты.
Энмэн ӈан ӄытгъи.
Энмэн упэӄэмйик гэтульэтлин.
Пыкиргъи.
Эвын миӈкэмил мэйӈэльын этгэлгийӈын нинимтиӄин.
Эгэгэгэй!
Ӄымэк вай ярагты нылӄытигым.
Ытлён-ым раӄычгатгьэ, амравъэчганӈа, - пэнин ынээльын.
Эргыръогъэ.
Ынкэкин авынрапьийӈын гъытвыльэтлин.
Энмэн янръатвычгын нымэйыӈӄин.
Энмэн гамэмылёльатлен.
ʔЫтвыгэӈ ныгитэӄин, эвыр-ым гэйыръэтлин ʔытвъэт, янръатвыйӈын, рээн унъэл.
Гуӄ!
Нываӈэйпыӄэн:
Яго!
Ӄэнагтатгытык!
Авалёмка итыльыт-ым.
Энмэн ӈыпэгъи.
Ганӈэнайпылен.
Энмэн егичгын рынрыркынин, энмэн нымтумгыт, ынӄэн ӄлявылтэ, таляйвэвъёоркынэнат.
Энмэн нэмэ, янръатвэты ӄытгъи.
Гуӄ!
Ӄинэривлетгытык.
Миӈкыри рэмкын гэнымчевлин.
Энмэн ӄытръугьэт ʔоравэтльат аӈӄачормэты.
Энмэн вай ʔыпъэпы нинэймитӄинэт унъэлти ыннанмынга.
Ӄонмынга лыгэн амноӈэты нинэнинтыткуӄин вакъота.
Йъарат ныкэтгуӄин.
Энмэн ёргымтаӄычгын нивӄин:
Гуӄ!
Ӄэйвъэм ӈан мэчынкы трэнтыӈын.
Вынэ, илюкэ ӄытваркын аны.
Вулӄытвигъи.
Ӄытгьэт.
Энмэн эвыр валӄарачгын.
Энмэн-ым эвыр нывытрытваӄэн рэлку.
Энмэн льунинэт.
Гуӄ!
Рэмкыльыт.
Гык!
Ии.
Эргатык-ым ытлён мынымӈимык!
Кыеквъэт, ытлён мӈиркыт.
Энмэн выквылгыйӈын ратвынэн.
Гы!
Рэсӄиквъэт.
Энмэн тытыл нанныматгъан.
Ёргымтаӄычга йичьэмиттумгыт рывэтгаваннэнат.
Гуӄ!
Ытлён вай нанмыркынэмык.
Имчьэчукин-ым нэлгыӄэгти ымыльо ʔоравэтльак ричитык гэнитлитлинэт.
нэлгыӄэгти найпынат.
Ынкы утъымгиӈкы вальакы троочгык гэрэсӄивръулинэт.
Энмэн аны авынральын вусӄымчыку гэмӈиничулин, энмэн аны выквылгийӈын лымынкы ныпэгляӄэн ярачыко:
Пыв!
Пыв!
Гуӄ!
Мыӈиничук паагъэ.
Иквъи:
Гык!
ʔЭми рэмкыльыт?
Люур ӄутти ынӄэн пэнинэк нъэлгъэт чотыткынык.
Ээк ӄынынлеквыткы!
Энмэн ёргымтаӄычгын гивлин:
Гук!
ʔАмын-ым како!
Таӈколё мыӈэран.
Гук!
ʔАмын-ым ытлён тытэӈэт!
Ынанкэн-ым!
Миӈкэтэ натаркынат.
Гук!
Китъам лымӈэ.
Ынраӄ вивти нанатвынат.
Нэмэ ынӈин гамоччекыттывэленат.
Ӄытлыги-ӄун ынӄэнат тэгинӈычьыт.
Нэмэ:
Гык!
Ээк ӄынпиӈкуквыткы.
Нэнпиӈкуквъэн.
Нэмэ пэнинэк атчыгъат игыткинэт ӄлявылтэ.
Нэмэ гэмӈиничулин.
Энмэн аны вэвтычгыт ынӈин нитӄинэт:
Чыг!
Чыг!
Ныкэнчиӄыткуӄинэт.
Ынӄэн ʔоравэтльат эччаӄ нъытванат, нъычвиткуйвынэт вивтэ.
Нэмэ энмэн:
Гук!
Эгэгэгэгэй!
Пэнинэк вакъоръогъат.
Гук!
ʔЭми рэмкыльыт?
Ӈотӄэнаморэ.
Гы!
Како!
Тытэӈэт!
Нэмэ ёргымтаӄычгын гивлин:
Гы!
Како!
Тытэӈэт!
Таӈколё мӈэран.
Гык!
Лымӈэ!
Нэмэ ээк гэнпиӈкувлин.
Ынраӄ гыргол гэнъэтлинэт, рыновыргык ӄача.
Энмэн аны выёвэ ёрочыко выква нывъеткоӄэн, рыпэт валӄарачгын нилюльэтӄин.
Нэмэ мӈиничук паагъэ.
Гык!
Пэнинэк вакъогъат.
Гуӄ!
ʔЭми рэмкыльыт?
Этъым игыт.
Гэй!
Вынэ ӈотӄэнаморэ.
Тытэӈэт!
Ээкэт ӄынынлеквыткы.
Нэмэ ёргымтаӄычгын турээкэтык:
Го!
Тытэӈэт!
Таӈколё мӈэран.
Мыттэӈычьэтыркын.
Гык!
Аӈӄакэн ынпыӈэвӄэй ӄыгтыгыткы путурэльу.
Энмэн нагтыгъан.
Нэмэ:
Гык!
Ээк ӄынпиӈкуквыткы.
Ынпыӈэвӄэй гэпутурэлин.
Выквытроочгык ынкэчыку нъэлгъэт.
Како!
Како!
Валӄарачгын-ым гаркычытколен ӈутри, нэмэ нутэсӄын рыпэт гаркычытколен.
Энмэн ӄол вай гайвалпъонавлен ёргымтаӄычгын.
Энмэн нэмэ:
Ратанӈавӈэн!
Ээк ӄынынлеквыткы!
Гы!
Пинтыӄэтгъэт, эвын нымутлытъыӄин левыт.
Гуӄ!
Ынкъам рэмкыльын иквъи, ынээльын:
Гук!
Китъам моргынраӄ.
Ӄыналёмтэлгытык.
Энмэн аны нэмык эй ээк ӄынпиӈкуквыткы.
Вынэ аны гэмӈиничулин, энмэн аны ӈэйкин выквылгын гэкувлыткуръулин валӄарагты.
Энмэн аны ӄынвэр мычаткоръоӈӈогъат никээт, ръэвин вэлӄылти.
Энмэн аны выргыргычгын.
Ныкувлыткуӄин выквылгычгын, ӄынур йъилкээв, наӄам панэна вэнлыги нывыргэймэвӄин.
Тагам!
Ратанӈавӈ эн!
Нэнэнэт айвалпъонавыркынэткы.
Гуӄ!
Энмэн вэнлыги.
Энмэн игыткин ынӄэн мӈильын армачьийӈын выква ковлытконво яраӈы гэлгылин.
Гэнчимэвлин, ганмылен.
Ынкъам ынпыначгыӄай, нымтумгыӄэй ʔэйӈэвыткугъи:
Огогогой!
Эмэлгулеӄ рэмкын рагтыпаӈъэвӈытоӈӈогъа!
Миӈкыри тэйӈэтйыръын гиткэлин энаальа.
Ынкъам-ым гакачьаравлен-ым рэмкын.
Паагъат.
Ынпыначгыӄай гивлин:
Аӈӄачормык унъэл варкын нымэйыӈӄин, ынӈин ровтытваркын аӈӄачормык.
Ынӈэ рыровата атака ӄынтыгыткы.
Вэты ынкэгиӈэтэ ӄытагыткы, вэсӄычгиӈэтэ ӄытагыткы.
Ыныкит рыровата ратаӈыткы, вэты наранмынтык.
Рагаляӈыткы ӈаан, ӄаймэмын ынкы рымагты ровтытваркын.
Ынӈэ гиину элгыкэ, лыгэн ӄыгалягыткы.
Ынкъам рагаляӈыткы, ынӄэн ӄэйунъэл рэльуӈыткы.
Ынӄэн гиину ӄылгыгыткы.
Гуӄ!
Ӄэглынангэт ӈан эквэтгъэт.
Ӄол ынӄэн вэсӄычгиӈэтэ натан, ӄаймэмыл нэльугьэн.
Нэмэ ёргымтаӄычгын эвыӈӈогъэ:
Ги!
Йъарат ӈоты мытгытъэвмык.
Ивкэ ӈоонӄэн мынынмыркын!
Ынээльэ ивнин:
Гагытъавычгатэгыт.
Миӈкыри ӄун-ым мытгытъэвыркын.
Ынӈывальэгыт, апэлгъарэчгаткыльэгыт.
Гуӄ!
Ынӄэн нагалягъан.
Ӄэйунъэл нэльун.
Нанмыгъан, ӄамэтвагъат.
Люур вээмэ ʔоравэтльан кэӈкэлетгъи.
Ӄытлыги ынӄэн ыргин тылянвыкэн ӄол унъэл.
Ынкэкин этын етгъи.
Ӄытлыги пынлёнэнат:
Ванэван рэӄэ ӄинэльутык тылянвык?
Ванэван.
Како, алымы, инэльукыльинэт.
элгырыгъыттъын гатвылен, ӄыятлепы пинтыӄэтгъэт, ӄымэк левтык гимӈытэтлинэт кырвитти.
Нэмэ эквэтгъэт.
Пипиӄылгырэмкын нэльугъэн, ӄытлыги нотасӄыргыркыт.
Энмэн нытачаӄэнат нотасӄырат.
Ынкы киквъэт.
Энмэн ӄол ынпыӈэвӄэй йылӄыльын, пипиӄылгынпыӈэвӄэй.
Ӈыпэгъэт ӄун-ым ынкы.
Нэмэ ынӄэн ёргымтаӄычгын:
Гук!
Мытйигрэвмык.
Энмэн ʔамын вай мэмиквичисӄиквъэк ярагты.
Ынээльэ ивнин:
Аны-м ӈан элевлевкыльин.
Гуӄ!
Ӄытгъи ярагты.
Энмэн ынпыӈэвӄэй льунин.
Йылӄъэм, ванэван нырымъэйӈэнин.
Энмэн ӄлявыл ынкы ёргымтаӄычгын нытвэтчаӄэн.
Ӄынвэр рэймэвнин ынпыӈэвӄэй.
Энмэн лёлё йытонэн, ынкэгйит еӄааӄ чымчеӄэй рулвынин.
Энмэн гынмылкинэк тыкэӈӈогъэ, энмэн тылвамынан:
Кыкэ вынэ!
Мэӈкъом лымӈэ ʔываӄочеткэӈӈогъэ?
Энмэн эвыр ʔыттъыёл нынъэлӄин, ныткэйӈоӄэн.
Энмэн ӄол-ым ынӄэн гатанӈавыӈӈолен.
Лыгэн гэвинвытэнӈэвлин ӈытогты.
Кыкэ!
Рэӄэ левлеву инэлгыгъи?
Гавалёмлен ынӄэн тэнӈэвыльын винвы:
ʔАмын-ым лёлё нивлетгъэн.
Энмэн ʔытвэгты ӄытыӈӈогъэ.
Энмэн ныӄивриӄин лёлё мэйӈэтык, ӄонаглыӈын пэтле нинэйыръэтӄин ӈэнри.
Энмэн ʔытвык пыкиргъи.
Ынээльэ ʔайӈальатыӈӈонэн:
Ӈэвэӄ гивэ ынӈот.
Элевлевэткыльин.
Ӄэйвъэм этлы элевлевэткэ.
Ытръэч-ым ынпыӈэвӄэй тыльугъэн.
Ванэван нинэрымъэйӈэгъэн.
Эмытъэт-ым ынӄэн, лёлё тыгтогъан, еӄагъет-ым тынулвын.
Ынкъам нытэйӈоӄэн, ынкъам гивлин.
Мэӈкъом лымӈэ ʔываӄочеткэӈӈогъэ?
Энмэн ӈытогты киткит нытэнӈэвигым.
Ынкъам гивлин.
Рэӄъэм левлеву инэлгыгъи?
Ынан лёлё нивлетгъэн.
Гук!
Унмыӈан-ым.
ʔЭылпэ мынэлкымык.
Пэтле ʔытвъэт нинэйыръэтӄин лёлёта.
Эвын нинэчвиӄин, нэмэ чывипыт нымэйӈэтӄин вэнлыги.
Ӄынвэр пыкэрыӈӈогъат ярак.
Ынээльын-ым ынӄэн эӈэӈыльын.
Ынраӄ ынпыӈэвӄэй ынӄэн левлевэтыльын ынээльэ гивлин:
Гуӄ!
Ынпынеэвӄэйигыт.
Чиниткин въарэгыргын ӄойпыткойвыркын.
Энмэн ынпыӈавӄагчыӈын рээн нутэсӄык акэрка нынуӄнилюльэтӄин.
Ынраӄ чинит уттэ нэнойпыткоӄэн ӄуӄуӈы, ывик тымнэн.
Ӄутти ынӄэн пыкиргъэт.
Рыгъыттъын нагтогъан, нанмыгъан.
Эвын гэпэлӄыручевлинэт ӈэвъэнти.
Ёргымтаӄычгын лыгэн ӈыпэнэӈу тэӈэмутлыкэ гэнъэтлин.
Миӈкыри амӄынъычо лёлё нинэчвиӄин.
Лыгэн ӈыпэгъэт-ым, йылӄэтгъэт.
Ынраӄ выкво ганъалчаленат.
Люӈыгъевэ гитлинэт.
Гуӄ!
Плеги.
Ёʔочгын-ым ганмылен.
Ытлыгын иквъи.
Ӄырэтгынэт.
Энмэн тэвэнаӈ нымэйыӈӄин.
ʔЫттъыёча нэнатаӄэнат тэвэнаӈата ярагты ӄытыльыт.
Нинивӄинэт:
Ӈутку ӄывакъотык тэвэнаӈаткынык.
Ӄынвэр вакъогъат.
Ӄытлыги ӄун тэмъюӈнинэт.
Энмэн гынонэты рыльэтэннинэт, янръаʔытвычыко гаёленат.
Энмэн валӄарачгын нэльугъэн, пэнин уйӈэ ʔоравэтльакыльэн.
Ынкэчыку ёнэнат.
Рыногыргын эйпынин, вусӄымчыку ӄонпы пэлянэнат.
Энмэн ытленъюӄэй гатэргата.
Чакэттыӄая нинэнильэтӄин.
Энмэн йигрэ.
Наӄам уйӈэ тэкичгын.
Ынкъам пэнин култэтъулти чакэттыӄая ныкэгтэгилиӈыткуӄинэт, ӄынвэр нинэймитӄинэт ынкъам ытлянъёгты нинэнрывэтӄинэт.
Ӄынвэр валӄарайӈын-ым ӄымъятыӈӈогъэ, ӄытлыги гэльэленръулин.
Энмэн нинэнильэтӄин.
Ӄынвэр гэйылӄэтлин ытленъюӄэй.
Энмэн нытипъэйӈэӄин чакэттыӄай.
Ӄынвэр аны авынтэпъайӈагты нычьууӄин ӄэргыӄай  вытрэтгъи гыргол.
Энмэн аны кыватыӈӈогъэ.
Ытленъюӄэй рыгъевнин.
Энмэн ытлеӈи янот рывнин ӈаргыногты.
Энмэн ытлён яачы, ымыльо пинтыӄэтгъэт.
Ымӈытатгъэ игыткин ӈытоян.
Энмэн лылепыткугъэт.
Ӈаргын ваӈӈогъат.
Тылвамнотайӈын.
Энмэн йъаяӄыт-магляльыт нэльунэт.
Гуӄ!
Ӄийӈэткутык.
Гык, нивӄинэт, ынан яатльа.
Ӄэглынангэт ӈирэӄ йъаяӄыт яачы нылеӄинэт.
Нэмэ:
Ӄийӈэткутык!
Нэйӈэнэт.
Гык!
Мынльэтэттык.
Энмэн эвын нэнльэтэтынэт.
Энмэн ытлыгийӈын амӄынъычо ывэчвынвэпы нылейвыӄин.
Нэныпкирэтынэт ывэчвынвык ынкъам пэнинэк.
Энмэн ытлыгийӈын ывэчвынвэты ӄытгъи.
Гы!
Льунинэт.
Го!
Мэӈӄо пинтыӄэттык?
Гэръэтури лымӈэ?
Гуӄ!
Янръатвыльа гэнльэтэнмури.
Нивӄин-ым ӈот:
Ытлыгэ етийгут нэнтытык.
Энмэн аны нинуквэтъюуӄинэт.
Энмэн иквъэт:
Йъаяӄа гэрэнмури.
Энмэн опаӄамъеты ӄыттъэт, мытӄымыт нагтольатгъан, энмэн ынраӄ йъаяӄыт намынгыкватыркынат.
Энмэн лыгэн ытлыгэ ынӄэн пыгпыг-мытӄыт нэнатраӄэнат аӈӄачормык.
Энмэн йъаяӄ ныӄамэтвачаӄэн мытӄэ.
Ынкъам ынӄэн рыйытравнэнат, ӄол чеквэ, ӄол тэлгэтитэ.
Чеквэ йытратыльын егтэлгъи, тэлгэритэ йытратыльын въигъи.
Гуӄ!
Плеги.
Энмэн ӈээккэӄэйгинивэ аӈӄачормык мэмылӄай гэльулин.
Энмэн валвыйӈа льунинэт, напаӄачевыгъан мэмылӄай.
Ръэнут ынӄэн?
Уттыӄэй.
Наӄам ынӄэн гэлелюӄэглин.
Лелюттыӄэй.
Наӄам гэлылеӄэглин!
Лылюттыӄэй.
Наӄам ынӄэн гэегӄэглин!
Егуттыӄэй.
Упынъычивынинэт ӈунри.
Иткэнин, рырагтаннэн.
Нэнвэнӈыгъэн.
Ӄамэтвагъат, энмэн гэйылӄэтлинэт.
Чымӄык кукэчыку эръэт натваӄэн.
Ӈээккэӄэе нэнуйвыгъэн, ынкъам кукэк нъаляён.
Энмэн ʔываӄочейӈын кыеквъи, ӈэвъэн-ым ивнин йылӄэ кокагты мынгылгын рыльэтэннин.
Энмэн ʔэльэл пиринин.
Огого!
ʔАльайӈын вай!
Ӈээккэӄэйгинив-ым ӈаргын нытваӄэн, эвын-ым кэргыпгъэ ʔывэӄуч, энмэн ӈавъанэты:
Кульуырыт ӄигэйылги, кульумэӄым ӄинэйылги.
Ӄытлыги-ым ӈилеӄ, милгэткин-ым тиӈучьын.
Гуӄ!
Энмэн ӈээккэӄэгти ныгынтэвръуӄинэт:
Эпэй, эпэй!
Мылюльу, мылюльу!
Гуӄ!
Ӈавытлывъёӄагтэ тынраӄавыӈӈонат?
Тынайылгавыӈӈонат.
Энмэн нэмлюгъэн, гэйылӄэтлин-ым.
Ӄыетлык нэпэвэлитгъэн, нэныгъеквъэн.
Эгэй!
Ӄыгъекви!
Ӈоонрэ ӄъаляёлӄэквэ таӈкыргысӄыткынык.
Гук!
Энмэн ӄол лымалльан.
ʔАляёгъэ.
Энмэн ʔэлет пэвэлчыку пирӄыгъэт: пыг-пыг.
Нэнантаалгылявӄэнат, наӄам уйӈэ.
Нэмэ рагтыгъэ, ӈэвъэн-ым ивнин:
Чекалвамвальа!
Нъаляёйгым ӈоонко.
ʔЭльэл люӈльутэ нинэнтигым.
Наӄам ныпэгляӄэнат.
Китъам, райынрэ ӄытлыги.
Ынкъам ынӄэн ӄыетлын гэпэвэлитлин.
Нэмэ ынӄэн:
Ӄоро, кульуырыт ӄинэйылги, мылӄэгнэвынэт, эвыр кульумэӄым.
Энмэн нэмэ йъонэнат.
Эпэй, эпэй!
Пирӄъэльэл ӄынугын.
Тъэнӄэтыркын.
Гык!
Мылюльу.
Гуӄ!
Ӈавытлынъёӄагтэ тынраӄавыӈӈонат.
Энмэн ырыт ринтысӄивнин, нэмэ йылӄэтгъи, нэмлюгъэн, ныйылӄыӄин.
Ӈотӄэна наймэӄаатынат лылек челгыпэнаӄат.
Нэмэ ныныгъевэтӄин.
Ӈоонрэ ӄычейвыткуги.
Ынӄэн яраӈы ӄыгитэгын.
Энмэн лымалльан нэмэ.
Яраӈы гитэнин, ваӈэйпыгъэ.
Го!
Мэй!
Яраӈы кэнрэтгъи.
Ӈэвъэн-ым ӈытогъэ.
Яраӈы нинэкэмлилӄин, наӄам уйӈэ.
Ӄинэгитэги-м ӈан.
Лылет вай гаймэӄаатленат.
Нэмэ:
Эпэй, эпэй!
Мылюльу, мылюльу!
Нэмлюгъэн, йылӄэтгъи.
Ынраӄ нъиӈкэлигъэн.
Ӄыгъекви вай.
Таӈэргымэмлеты ӄиквичисӄикви.
Энмэн ынин ывик ʔиӈкэлильын мимлычыку льунин.
Энмэн мыматагыр, ва?
Ӄытлыги ынин ывик чиниткин, льулӄыл ʔиӈкэлильын.
Гуӄ!
Яраӈы мыгтыгъэн, ва?
Эвыр-ым ынӄэн.
Валёмыркын, валёмыркын.
Ынанчинит эвыр.
Энмэн рагтыгъэ.
Яраӈы рырыткоӈӈонэн.
Ӈэвъэнэ:
Ынраӄ рэӄыркын?
Эӄуликэ ӄытваркын.
Гъиӈкэлийгыр, ʔатав.
Кыӈэтыркын, кыӈэтыркын.
Вынэ, гъиӈкэлийгыр ынӄэн.
Раӄыӈӈогъэ, раӄыӈӈогьэ?
Гуӄ!
Энмэн имтилӄытгъи, элгыквыт, эвыр рыпэӈы.
Нэмэ пыкиргъи, эʔэткугъи.
Ынкы нытвайгыр.
Пэнин ынин игыткин льулӄыл.
Элгыквыт рыкэӈкэлевнинэт, эргээтгъэт.
Ынраӄ рыпэӈы.
Нэмэ эргээтгъи.
Гуӄ!
Чавчываӈав тыматагъан, ӄымчочеркынат.
Гуӄ!
Ынӄэн-ым уттъымыт.
Пыгылкэквъэт.
Го!
ʔЭнӄу лыгнинэт.
Гы!
Ынраӄ, рэтэм.
Нэмэ нанлыплятгъан.
Гу!
Гымраӄ-ым.
Энмэн левыр ръылинин мэмлычыкогты, энмэн ӈутри пыгылӄэквъи.
Пыльыльэ вээмэ нэнанлыплятӄэн.
Гуӄ!
ʔИин илюльэтыркын.
Ӄытлыги ытлён вээмэ нэнанлыплятӄэн.
Како, како!
ʔИин йыкыргаляркын.
Ӄынвэр пылӄэтгъи.
Энмэн ӈэвысӄэт, Кууркылин ӈээкык, ытлыгэ гъэйӈэвлин гэӈэвынъюлин.
ʔАмын-ым имыръэнут гэнумэкэвлин, гэмгэнутэкин ӈэвынъюсӄивыльын ʔины, ӄэпэр, кэйӈын, ынвылю, пипиӄылгын, рэӄокалгын.
Мэлёталгыт намӈылятынат.
Никвъэн ынӈот:
Гуӄ!
Мури мынӈэвынъюсӄивыркын.
Го, чамъам.
Миӈкыри оргыкыльэгым!
Э, вынэ, ʔатав!
Энмэн валёмгъэ.
Энмэн ынӄэн уттык пыкиргъэт, энмэн ӄутынэ нылӄэгнэвнин, ʔигэ мэтэвнин.
Ынраӄ ӄэпэрэ, нэмэ мэтэвнин.
Ынраӄ риӄукэтэ, нэмэ мэтэвнин.
Ынраӄ пипиӄылгэ ӄэгнэвнин, мэтэвнин.
Ынраӄ милютэтэ, въэйин ырыт, эвын чывиркынин, оттыйӈын рыпэӄэтавнэн.
Энмэн напэнрычеттъан.
Ынкъам катгоян нытэминӈыӄин.
Иквъэт ынӈот:
Гуӄ!
Гымык янот ныӈэлӄиквъэн.
Ынраӄ ʔины иквъи:
Гуӄ!
Гымык янот!
Нинэмлеӄинэт.
Ынраӄ ӄэпэрэ ивнин:
Гуӄ!
Гымык!
Нэмэ нинэмлеӄинэт.
Гык!
Ынраӄ-ым мэлёталгын:
Гуӄ!
ʔАтав гымык!
Въэйин оргоор, энмэн вакъосӄычатгъэ, люӈымлетэ.
Гу, ӈавтыӈгъэ.
Энмэн ӈавынрагтатгъэ.
Ытльаӄай йъонэн.
Лыӈкыгиӈкы лыгэн нытваӄэн ытльаӄай.
Уйӈэ аярака.
Гык!
Энмэн вай ӈэвысӄэт трэтгъэн.
Энмэн тэпъайӈаӈӈогъэ ытльаӄай:
Тумгиин ӈааккайӈын лыгэн лыӈкыгиӈкы.
Гук!
Эккэтэ ивнин:
Китъам мычейвыткугъэк!
Тымкылгын ӄэплюнин.
Эвын ярайӈын.
Ынкъам мычомкыӄай ӄэплюнин.
Эвын оргырэлчыӈын.
Гуӄ!
Пыӄаромкоом льунин, эвын ӄэплюнин нэмэ.
Эвын ӈалвыльычгын.
Энмэн ытльаӄаеты ӄытгъи.
Го!
Мынрагтымык.
Пыкиргъэт!
Ӈавматальыӄая ивнин:
Илкэ ӄырэсӄикви.
Илкэ рэсӄиквъи ӈэвысӄэт.
Ынкъам иквъи:
Ӄытлепги!
Лылепгъи.
Энмэн нилгыӄин ёрочгын, имыръэнут гэнитлитлин ёрочыко, кынылялгын, вэлёлгылгын, кылылеʔинничгын.
Энмэн кмиӈэтгъи.
Энмэн ʔаляранторкын.
Ытлыгэты ӄыттъэт.
Энмэн Кууркыл гантолен.
Энмэн ӈавъанэты гивлин:
Гуӄ!
Мэлӈээкык тыльугъэн.
Ӈэвъэнэ ивнин:
Мэӈӄо лымӈэ ныетын ӈэвысӄэт?
Энмэн нивӄин:
ʔЭквырга тыльугъэн.
Ытльайӈын ӄончечгырга гантолен.
Рэсӄиквъэт.
Энмэн Кууркылин экык, йичьэмиттумгын ӈэвысӄэтин, нотайпы пыкиргъи.
Ытлыгэ ивнин:
Ынтуулпыр гэетлин.
Рэӄэ ӈотъым раӄамэтва?
Гуӄ!
- иквъи.
Китъам мычейвыткугъэк.
ʔЫмто?
Ӄытлыги-ым ӄун ӄэйъыттъыӄэй, чигӄупӄыльын.
Гук!
Матальыйӈын иквъи:
Гы!
Вынэ ынтуулпыр ӄувигыткы гытъэвыльын.
Энмэн увиплыткугъэт.
Го!
Лёӈкамэтвата итгъи.
Нычирмыӈэтӄин.
Го!
Чекалвамвальын.
Энмэн китъам мычейвыткугъэк.
Нэмэ чавчываралӄаӈынвэты ӄытгъи.
Энмэн ʔэльэл льунин.
Ынӄэн пэрӄачгын.
Энмэн рырагтаннэн.
Гы!
Ӈотӄэн вай итъычьын.
Ӄынвэр ынтуулпыр анӈэнайпыгъэ, ӈынваӈэгъэ:
Мэгрыӈэвын ръэнутэт наратыӈонат?
Миӈкыри мыннунэт?
Нычирмыӈэтӄин.
Мури ынӈин вальа лёӈӄамэтвальыморэ.
Энмэн эквэтгъэт.
Гуӄ!
Эргатык-ым матальын ӄытгъи.
Пыкиргъи.
Ныялгытӄэнат, ярат-ым гэнчимэвлинэт.
Ынтуулпырэтэ ивнин:
Го!
Тытэӈэт, мытъялгытыркын.
ʔЭчгынрэвэн, ʔэчгынръэм етгъи?
Айвэнъяп эеткыльин.
Ынтуулпырэтэ ивнин:
ʔАмын-ым раӄыл, ӄаанмата ӄитги.
Ынкъам гивлин матальын:
Гуӄ!
Гымнан чинит-ым ӄэйвэлымӈэ.
Ӄаанмынэн-ым моолӄытыӈок.
Эчьыльын кывъильын ганмылен.
Ынтуулпырэтэ ивнин:
ʔАмын мынльэтэтгыр.
Иквъи:
Гымнан чинит.
Энмэн муулӄытгъэт.
Эчги амэчатгъэт, ымъылёӈэт гаӄамэтвален аймакык, гыпыткулин.
Энмэн киквъи ынкы ӄаанмыёк.
Чама лыгэн аймакык нъаляёӄэн ӄамэтвама.
Эккэтэ пэгчигнин, льунин:
Нырэӄигыт?
Гуӄ!
Нэналвавэгым.
Ӈэвэӄ нинэнмыркэвигым.
ʔАмын-ым моргынтагъак.
Эквэтгъи.
Ытльа ивнин:
ʔАмын-ым ытлён, ӈот ʔывэӄучитэ аймак эмъэльу гэтэйкылин.
Ытльата ивнин:
Гуӄ!
Энмэн оргынльататгъэ, энмэн пыкиргьи.
Го!
Етгъи?
Эвын гаткоӈӈолен-ым аймак.
ʔЭми аймак?
Ынӄэн-ым.
Ээ!
- кмиӈэ нинивӄин.
Гуӄ!
Эквэтгъэт, пыкиргъэт.
Митэй!
Аалёмкыльэн.
Го!
Гаӄаанмэгым.
Аалёмкыльэн.
Акоргавкыльэгыт?
Энмэн ӈэвъэн валёмгъэ.
Раӄэты-ым мыкоргаквъак?
Го!
Ӄаанмыё-ым ӈот.
Ръаӄаанмы?
Кывъэлыӄаанмы.
Тыквъэк, эмъымйиквин рытчыгъэн, эмъыттъым.
Аны ӄун-ым, ӄынтогэ.
Лыгэн элгыпэраркын эчьэ.
Ӄытлыги ынин ʔэльэл нилгэтӄин аймакыткынык.
Тиквъэк, ынӄэн-ым эмъыттъымйиквин ʔаляёйвыльын.
Энмэн эмгэргэ въигъи, амӈыркыля.
Пытльа въильын ӄьгглыги.
Энмэн ӈэвъэнэ рыленин, пэтывалӄаёлгык ёнэн, энмэн рагтыгъэ, энмэн лыгэн ярак пыкиргъэт, гантолен.
Чавчывагты гэквэтлин.
Лёлё чывинин тайылго, тыркыт вэлё, ылӄаргыт титину.
Ӄликэтгъи чавчывак.
Энмэн таёлгыт нэнаймэӄэнат.
Энмэн ӄутти ынкы чымчетэ, нинивӄинэт:
Титит рэмлеӈыткы.
Иӈӄун нэрэльуӈын.
Таёлгын-ым лёлё лыгэн.
Энмэн ӈэвъэн ынин пэляё нытэргатӄэн, риӄукэӄэе йъонэн.
Нырэӄигыт?
ʔЫвэӄуч гэвъилин.
Вынэ, раӄыл.
Чавчывак, тиквъэк, гъэликэтлин.
Ивнин:
Ӄораӈы ӄытэйкыгын, ӄаат ʔэльэлин, оргоор ʔэльэлин ӄытэйкыгын.
Ынкъам ӄылӄытги, ӄикви ынӈот.
Митъэлыги рантогъа ӄончечгырга, акаӈыльыгырыӈкэн, эвыр нэриквытмиӈкыри ӄытгъи, ынкъам ӄикви:Кууркыл гэвъилин, ынӄэн-ым ӈэвъэн тыӈэвынъюсӄиквъэн, Кууркылин-ым ӈэвъэн.
Ынӄэн риквъэ: Гым тэквэтыркын.
Эквэттъи, рагтыгъэ, нэмэ риӄукэтэ льунин, иквъи:
ʔОравэтльалявыт ӄытэйкыгын, гэкырвитлин энмэн ынкъам гынык чотыткынтагнык ӄынатчьаквын гынык тымля.
Рэвулӄытвигъэ, ынӄэн ӄынатчьаквын ынкъам ынанъаёк игыткин гынин льоо, гынин ʔывэӄуч ынкъам ӄончечгырга гантолен льугъэн, ынӄэн рэетгъэ.
Энмэн вулӄытвик Кууркыл лиӈлиӈэ найъогъан, выйиръэле, энмэн ёргэпыӈогъэ, энмэн рантоӈыӈогъэ, аалёмкыльэн ʔарэк.
Ӄынвэр ӈытогъэ, эквэтгьи, ӈавъанэты пыкиргъи, ʔэйӈэвыткугъи:
Митэй!
Аалёмкыльэн.
Митэй!
Вой!
Тэюгъэк.
Ээ!
Мэӈинтури ныйылӄэттури?
Миӈкыри ӈэвынъюльэ гайъойгым!
Риӄукэтэ гэнинъэйвылин.
Гуӄ!
Тыетгъэк, тэюгъэк.
Энмэн ӈэвъэн иквъи:
Тиквъэк-ым ӈан гынмыл тыльугыт.
Ӄончечгырга-ым ӈытогъэ.
Энмэн-ым эмгэргэ въигъи.
Ынӈатал-ым ӄысӄычеквъи, ӄонпы въигъи, гэгэргывъилин, лыгэн гавнытколен.
Ытръэч.
Энмэн лымыльын ӄлявыл ӈавъанэты иквъи:
Ӄутынэ иръын нытэйкынин, ӄутынэ ӄонагтэ, нытэвнилгыӄинэт.
Энмэн ныплыткуӄинэт, ӈытогъат кынмал.
Нэргыпйъэлгатӄэн.
Энмэн ӄынур кытгынтатгъэ, ӈэвъэнэ ныгитэӄин, пирӄыгъи, авынгэтагты пылгытратгъэ ӄун-ым.
Энмэн нэлӄырирысӄиквъэн, уйӈэ люнльутэ нынтыӄин.
Энмэн рэсӄиквъэт, эквэтгъи айгыпы, кэльэгинив льунинэт, ӄол-ым ыныӄӄач пыкиргъи ʔанэлёк.
Энмэн люур нананаӄагчыӈын тиӈунин, ʔэквырга вай ʔоравэтльан ӈан, тиӈунин ӄун-ым, нытэргатӄэн:
Аӈа, аӈа, аӈа.
Энмэн тагъенчагъэ ӄлявыл.
Кальайӈын иквъи:
Како!
Рэмкыльын!
Ии!
ʔАмын-ым, мынрагтымык.
Ӄыянотгэ, - кэльэтэ ивнин.
Миӈкыри мыянотгъак, гэвэты.
Авынральыт гаанота.
Гы!
Таам.
ʔАмын.
Яготгъэ.
Пыкиргъэт.
Ӄырэсӄикви!
Моргынан морыграк ӈэвъэнти гивэ.
Айколят ӄытаӈынрыратыркынэткы, рэмкыльын ӈот.
И, таам ныръэӄин-ым.
Рэсӄиквъи кальайӈын.
Гуӄ!
Ынӄэн ӈоты тынатвыркын.
Гык!
Энмэн пэкулти ӄынирвэвыркыниткы.
Энмэн ӈоонрэ, ратагнэты гакытгынтатлен ынӄэн илгиръыльыӄэй.
Ӈытогъэ-ым кальайӈын, эвын уйӈэ ӈоонкы гапылгытратлен.
Энмэн ӈавъанэты маравчетыӈӈогъэ кальайӈын:
Гук!
Унмыӈан-ым эвын, гынник мытынлеӈэтгъэн, митъэгынник!
Энмэн нэмэ эквэтгъи.
Нымным нэмэ льунин, ынӈатал-ым лыгъоравэтльан.
Ӄлявыл-ым гантолен.
Ыныкӄач нытвэтчаӄэн, ванэван ныльуркынин.
Ынкъам ʔэчесӄивыльын иквъи:
Йъилгын-ым кувлитльэтыркын.
Ынкъам рэмкыльын иквъи:
ʔАмын-ым йъарат.
Га, како!
Рэмкыльын.
Ии.
Ӄэйвэ, лыгъоравэтльайгыт?
Ии.
Йыӄӄай-ым ӄун-ым тури ӄырымэнаторэ, кэльэтури?
Вынэ, ӄырымэнаморэ.
Гук!
Мынрэсӄивмык.
ʔЭквыргъам ытлён энаральо мытылгыркын кэлы ӄэйвэ.
Эвыр ӈан нарагтыӈӈогыт.
Энмэн рылгъат.
Эчги ӄамэтваӈӈогъат, люур кальаӈавысӄатчыӈын рэсӄиквъи.
Э!
Тыгтыгыт, ӄэнаматагэ.
Энмэн ӈытогъэ.
Рырагтаннэн.
Энмэн эвын яратытлык кэйӈын, ӄол умӄы гэквутлинэт.
Эчги расӄэвыӈӈогъат, чит нэпириркын ынӄэн ӄлявылӄай.
Кальаӈавысӄатчыӈа ивнинэт:
Га, га, га.
Этын, этын.
гатгапыркынэн, пытльа рэтылягъэ.
Энмэн ныйӄыӄин гэгынтэвлин.
Ӈэвысӄэт ивнин:
Ги, трэтылягьак.
Раӄынпыӈавӄагчыӈына ӄымэк энанмыгъэ?
Энмэн эвыӈӈогъэ ӈэвысӄэт:
Га, га, га!
Нэмэ, нэмэ, нэмэ рэӄыркын?
Эвын ӈотӄэн ʔывэӄучу тылгыркын.
Йылӄэтгъэт нэмэ.
Энмэн-ым кальаӈавысӄатчыӈын гэйылӄыручевлин энмэн ӄлявылӄая ратчьавнэн, пууръу кэльэӈэвысӄэтин кэркэр иниргиӈу лыгнин, пууръу ӄлявынӄаен иръын кэльэӈэвысӄэтык иниргиӈу йыпаннэн.
Энмэн гэйылэтлин, гапытльайылӄатлен ӄлявылӄай валярынра.
Нэмэ ʔурэквъи ынпыӈэвӄэй кынмайпы, люур ӈааккайӈын гиину лыгнин, йылӄыльын-ым кыплынэн, левыт энмэн чывиркынин.
Ӄлявылӄая ынпыӈэвӄэй валята пууръу гаркыплылен, эвын гэлевтылвилин.
Ынкъам аны кэргыпгъэ, лыгэн ынӄэн левытти ӈытогты рынрынинэт.
Ынкъам омӄагты ринтынинэт, нэпиричитгъэн.
Ынкаткыната ӈытогъэ.
Гынмылкэнэты авынральэты ӄытгъи.
Гуӄ!
ʔАмын лыгэн етгьи?
Гык!
Ии.
Ынкъам ынпыначгыйӈын нъэйӈэӄин:
Го, го, го.
Эмэлгулеӄ рэмкын раляйвыӈӈогъа.
Энмэн эквэтгъи, тылянвык пэлӄывъигъи.
Ытръэч.
Энмэн ӄол ярачгын, ӈэвысӄэт-ым ӄол ʔоравэтльаӈавысӄат ʔывэӄучитэ ʔэнӄу гэтчылин, энмэн гэӄупӄэтлин, элвэтиӈэтэ гэнъэтлин эмӄупӄэтэ.
Энмэн гытъэ.
Ӄынвэр-ым ярачгын льунин, рэсӄиквъи, чычепгъи, эвыр тэйкэвиръын гаймэвылен, эвыр ыпалга ӄэмэӈы гэйыръэтлин, ныӄамэтваӄэн-ым энмэн, лыгэн ныплыткуӄин, ныгынтэвӄин нотагты.
Ӄлявыл пыкиргъи чейвыткульын.
Йъилгын-ым ӄун-ым ръэнут.
Гуӄ!
Чекалвам вальын, ръэнут лейвыркын ӄамэтвальатыркын, уӄӄэмйыръиир тэлпыркын.
Нэмэ эргатык эквэтгъи.
Элвэльин лыгэн плекыт нэнайпыӄэнат, наӄам эвытрыкыльин ӈэвъэн.
Нэмэ ӄытгъи, эвыр ынӄэн ӈэвысӄэт пыкиргъи, ыпалгын нэмэ льунин.
Ӄамэтвальатгъэ, ӄынвэр гынкэквъи.
Ӄлявыл-ым нэмэ рагтыгъэ.
Гуӄ!
Унмыӈан-ым.
Чекалвам вальын.
Ръэнут ытлён ӄамэтвальатыркын?
Китъам эвыр эргатык эчейвыткукэ митгъэк.
Нэмэ амгынотъылё нъэлгъи.
Люур нэмэ ӈоты етгъи, рэсӄиквъи-ым нэмэ, такэчгэты ӄытгъи.
Нэмэ эчги чит ӄамэтваркын, люур пиринин.
Акакака!
Илюкэ, алва!
- ныкамаграӄэн.
Ги!
Эвӈан гынан.
Вынэ, алва, ӄинэтрилги!
Вынэ, илюкэ.
Ӄырым мынрэӄэквыр, мымӈылёгыр.
Гык!
Иʔам нылейвыткуйгыр?
Ӄэйвэ гэтынвэгыр?
Уйӈэ.
ʔЭмъим?
ʔЫвэӄучитэ ʔэнӄу гинэтчылин, гэнанчаатвавлен, гинэнӄупӄэвлин.
Ынкъам ванэван ӈутку ярачыко рэӄын ӄинэльуркын?
Ванэван.
Гуӄ!
ʔАмын-ым мыматагыт.
Матанэн.
Нэмэ чейвыткугъи.
Вулӄытвик-ым пыкиргъи.
Иквъи ынӈот ӈавъанэты:
Ынӈэ антока ралкочыкойпы.
Мынрэсӄивмык, лыгэн чоттагнэты плекыт ӄынинтыгынэт.
Энмэн ринтынинэт.
Энмэн люур вай ӄэмэӈы, эмӄэмэӈы рэсӄиквъи, эвын эръэтэ гэйыръэтлин.
Ӄамэтвагъат, нэмэ лыгэн нэнвыгъэн ӄэмэӈы, эргатык-ым кыеквъэт.
Эвын ӄэмэӈы гитэнин ӈэвысӄэтэ, гэнумкэвлин.
Нэмэ чейвыткугъи, гылвулин.
Гык!
Эргатык-ым мынинэтчымык.
Тайӈыквыт ынӈэ гынан эннэкэ ӄынтыгынэт.
Эвын наёпатгъан энатчыё ылвылю, эвын тайӈыквыт гэнъэтлинэт.
Гуӄ!
Йылӄэтгъэт.
Эргатык-ым кыеквъэт.
Нэмэ чейвыткуркын.
Рэӄъэм ʔамын ивнин:
Ӈоонӄэн чеӈыл ынӈэ энвэнтэткэ ӄынтыркын.
Ынӈэ пэгчиӈу элгыкэ.
Алымы ӄывалёмыркын-ым вэты.
Гык!
Энмэн чейвыткугъи, чеӈыл рывеэнтэтчивнин.
Эвын ынкы ӈэвысӄэт нэнанватӄэн, энмэн льулӄыл чыӈата вальын, ӄачакэн льоӄач нувӄин, ӄол-ым нычелгыӄэн льоӄач.
Энмэн ӈэвысӄэт йыкырга пуӄэннин: Пр.
Энмэн гитэнин, эвыр ӈан вай въигъи, пэӄэтатгъэ.
Энмэн чеӈыл рыныманнэн, миӈкыри найылгавӄэн, ӄэлёӄ-ым.
Пыкиргъи-ым ʔывэӄуч.
Рэсӄиквъэт.
Ванэван нытвынэн, энмэч-ым райылгавнэн.
Плекыт ринтынинэт чоттагнэты, энмэн ʔатчак лываквъат ӄамагты.
Гуӄ!
ʔЫвэӄучурэквъи:
Гуӄ!
Како.
Тытэӈэт вэрин!
Ынраӄ ʔэми?
Ӄэйвэ этлы чеӈыл инэнвэнтэткыльигыт?
Этлы.
Наӄам-ым ʔэми?
Вынэ, ӄывалёмыркын, ӄытвыгын.
Ӄынвэр тывнэн:
Эмытъэт-ым тыгитэгъэн.
Инэгитэкыльин, этлы.
Йыкырга тыпуӄэтгъэк, люур ӄаплетатгъэ.
Гуӄ!
Чекалвам вальэгыт.
Иʔам аеролкыльэгыт?
ʔАтав-ым эвын ʔывэӄучитэ ʔэнӄу гэтчигыт.
Ярар рай ӄинэйылги.
Энмэн рывыргыргэвнин.
Энмэн эюгъи.
Ынкъам люур гагтанӈэнайпылен.
Ӄэмэӈы гэнъилысӄычетлин.
Эргатык-ым кыеквъэт, рылеркынин.
Ивнин:
ʔАтав-ым ʔывэӄучитэ ʔэнӄу гэтчигыт.
Опопы гарайгыт, мынлегыт.
Ытлыгэты рыленин, рыпкирэннин, матальын ивнин:
Гуӄ!
ʔАмын-ым гымнан итык гынритык тылваквъан.
ʔОравэтльэты ръалекавыӈӈонен, нъэнӄэтӄин.
Люур ивнин:
Рэӄык-ым ӄъэликэтги, кэльэк-ым ӄъэликэт.
Ӄолетъылё нутэгчик ӄлявыля йъонен.
Ивнин:
Тагам, мынрагтымык.
Тъэнӄэтыркын.
Ытлыгэ гымыкагты нэнъэликэквыт.
Рырагтаннэн.
Энмэн выквылгын яраӈы, энмэн кымъылгын, кымъэ нытэйӈэтӄин ынӄэн ʔоравэтльан.
Ӈэвъэн ныйигычгэтӄин.
Иʔам аӄамэтвака варкын?
Мури этлы ынӈин вальа аӄамэтвакыльыморэ.
Рэӄъэм ныӄамэтваторэ?
Тэкичгэ.
Ээ, таам!
Мытакэчгынтагъак.
Пипиӄылгын нэнанмыӄэн.
Рэӄыркын аӄамэтвака?
Мури этлы ынӈин вальа аӄамэтвакыльыморэ.
Рэӄъэм ныӄамэтваторэ?
Мэмыля.
Э, таам!
Мынагтатгъан.
Аӈӄакымъылгын рэннин.
Рэӄыркын аӄамэтвака?
Миӈкыри кымъылгын мынугъэн?
Егычгыгыргын!
Рэӄъэм нытэйӈэттури?
Ылвэтъуле нытэйӈэнмури.
Йильэйил рэннин.
Рэӄыркын аӄамэтвака?
Этлы мури ынӈин вальа аӄамэтвакыльыморэ.
Миӈкыри ныельаткэӄэн.
Рэӄъэм нытэйӈэттури?
Ӄопалга.
Э, таам, мыгтыгъан.
Аӈӄакэн нэкайӈын рэннин, номычьылгыйӈын.
Ынӈатал ынӄэн рунин.
Э!
Ръэнут тэгъеӈу лыӈыркын?
Нутэсӄыкин мыймыглыӈын.
Э, таам!
Мыгтыгъан.
Ынраӄ гытокалеӄай рэннин.
Этлы мури ынӈин вальа аӄамэтвакыльыморэ.
Егычгыгыргын!
Миӈкыри мыннугъэн?
Э, таам!
Элвэльин мынагтатгъан.
Пэтле кмиӈэтгъи.
ʔОравэтльэн аймакыйӈын рэннин.
Ӄытлыги ечьамэттомгычгын.
Энмэн эргатык ратагнык нытэргатӄэн.
Энмэн риӄукэтэ йъонэн.
Ӈавыл, нырэӄигыт?
ʔЭтки, кэльэтэ гэнаматален.
Ытлыгэ кальагты гинэйытлин.
Э!
Ниркыӈут ӄытэйкыгын.
Кэлиегыт ӄытэйкыгынэт.
Ынкъам мэӈӄо рэпкиргъэ, нотайпы рэпкиргъэ, ынӈэ мынгэпы эйылкэ.
Ринтэ ӄынтыгынэт.
Ынан эвыр рэнчичьэнӈынинэт.
(Ынкъам кургычьыӈилгын.
)
Ынкъам кургыӈилгын рэтэгрэтгъэ.
Ӄэглынангэт нотайпы пыкиргъи.
Иʔам нытэргатторэ?
ʔАтав мурыгнутэкинэт галгат тэрго нинэлгигым.
Вай ӄыплягтыгэ!
Эйминнинэт.
Энмэн эвын гэкэлигитэлинэт плекыт, ӈэвъэнэ рывэтгаваннэн, энмэн лён валёмыльын.
Энмэн ӈытогъэ.
Люур кургыӈилгын ынкъам илгиӄэтыльын льунин.
Энмэн гэтиӈулин.
Гэвэлеркылелин ʔывэӄуч.
Кургыӄэйык гэныпкирэтлин.
Люур вай пыкиргъи.
Гуӄ!
Ӈэвъэн ʔэми?
Ръэӈэвъэн?
Гынан-ым нэмэ левлеву инэлгыгъи.
Э!
Ӈанӄэн ӈан Гыргоррамкэты гагалялен.
Энмэн аны гэттэтлин.
Гыргоррамкэты пыкиргъи.
Ынӄэн ӈэвысӄэт илюкыльэӈэрык гэпкитлин.
Гуӄ!
Вэлеркылельэ энайъогъэ.
Го!
Лымӈэ рэӄыльигыт?
Ытлыгэ гинэйытлин кальагты.
Го!
Вынэ, ӈутку ӄытвагэ.
Мынатчыӈатгыр.
Энмэн кымчочьыйӈын эвлетэлы вальын, ӄынур ӄуйвилӄын, ынкэчыку ёнэн.
Люур вай ʔывэӄуч пэӈъивэтыльын пыкиргъи.
Гуӄ!
Ӈэвъэн ʔэми?
Амгынонканота ивнин:
Ӈутку варкын.
Гынанчинит ӄыгтогын!
ʔАмын ӄинэйылги.
Ӄырым мыйылгыт.
Гынанчинит ӄыгтогын.
Миӈкъым варкын?
Ӄымчучьычыку вай гэрэсӄивлин.
Энмэн нивлыӄин.
Энмэн аны гэттэтвиритлин.
Эчги эмгынун нынъэлӄин, ныралеӄэн, ӄынвэр вэгыт мынгыкэн гамотлытъыӈӈоленат.
Гук!
Ӄинэйылги-ым ӈэвъэн.
Ӄырым мыйылгыт, вынэ.
ʔЭткиӈ гымыкагты ӄэмэт нытэӈӄинэт ныйылигым.
Ӄытлыги таароӈвагыргын.
ʔЭтки ытлыгыт тэӈӄэмэльыт.
Ынан уйвэл мыйылгыт.
ʔАмын-ым раӄылӄыл!
Йъэлыги яраӈы гымнин ӄыматагын выквэн.
ʔАмын-ым раӄылӄыл!
Ымы ӈотӄэн гымнин яраӈы нэмыӄэй ёʔа ʔаӄарасӄэвыӈ вальын.
ʔАмын-ым гымнин нэмыӄэй яраӈы нытэӈӄин.
Гымык ёʔо-ым амэвыча нытаӄэн.
Гэмгэникин ӄэмэӈы ныпкирӄин наӄам.
Нэмыӄэй гым гынык майыӈкы вальэгым.
Гуӄ!
ʔАмын-ым ӄинэйылги ӈэвъэн.
Йъэлыги гыннэквагыргын мыйылгыр.
Амгынонканота нинивӄин:
Нэмыӄэй гым гыннэквагыргэгым.
Ивтыррэмкын нэналпынрэгым.
Таӈӄамаянвэты ӄэпэр нинэйылигым.
ʔАӄакамаянвэты рэӄокалгын нинэйылигым, элгар, ʔыттъыйӈоӄамаянвэты.
Айӈокэӄамаянвэты ылвылю нинэйылигым.
Вынэ, ӄэйвъэм ӄинэйылги ӈэвъэн.
Йъэлыги ʔоравэтльэты чамэтаткоэвъян мыйылгыр.
ʔАмын-ым иʔам-ым гымнан ʔоравэтльан мыранмыӈгъан?
Энмэн гымнин танъягтачӈыё.
Вынэ, ӄэйвэ ӄинэйылги ӈэвъэн.
Вынэ, ӄырым мыйылгыт.
ʔАтавлыгэн рэӄыркын.
Гымнан ымы гынник нэмэ   эналвавкыльэгым.
Гэлеквыргэгыт.
Иʔам гэмгэгынник ӄынмыгын?
Раӄыӈӈогъэ?
Ченлечыку траёгыт.
Мэркычгыргэгыт!
Гэмгэгынник гыннику ӄыйъогын.
Гымнан ивтыррэмкын ымгэтата нинэнтигым.
Кэльэтэ рынэкавъё нинэтэнъегтэчӈигым.
Ӄэйвэ ӄинэйылги ӈэвъэн.
Йъэлыги гымнан атчычета лейвыкин мыйылгыр.
Вынэ, раӄылӄыл!
Атчычета ӄылейвыги.
Гымнан тэӈлыги нинэлгигым тури.
Ымы ӈойӈойлыйӈын этлы ӈутку эпкиркыльин гымык.
Йъэлыги эйъутэн мыйылгыт.
Этлы.
Гымык лыгэн аӈъачгыргэгыт.
ʔУриӈан гынин рытомгавъё эйъутэн.
Эвӈан гынан гинэнмутлыгрэльэвигыт.
Вынэ, ӄэйвэ ӄинэйылги ӈэвъэн.
Вынэ ӄырым.
Нэмыӄэй гымнан тульэтэ нинэнтигым ʔоравэтльат.
Ынӄэн гынан тульэтэ нинэнтигыт.
Чемэт гымык энатват эпкиркэ нытваӄэн.
Лыгэн гымык аӈъачгыргэгыт.
Эвытлым тэнанъяаэвъян мыйылгыт.
Гымнан-ым вай рэӄу траяаӈын.
Ынӈатал-ым ипэ гынан имыръэнут эмгынриитэ нинэнтигыт.
Ынӈатал-ым лыги тылгыгыр.
Лыгэн тумыг тавэмэнӈыгыргэгыр, гынёгыргэгыр.
Вынэ, ӄинэйылги ӈэвъэн.
Вынэ ӄырым мыйылгыр.
Гынанчинит ӄыгтогын.
Йъэлыги ръавэвъян мыйылгыр.
Ӄырымэнайгым гынниӈӈыттыльылӄылигым.
Гымнан-ым нинэнтэйӈэтэвигым ръэв.
Вынэ ӄинэйылгъим ӈэвъэн.
Ынан ниркыӈут мыйылгыр, ынан эйъутэн мыйылгыр.
ʔАмын-ым гымнан итык ынӄэн тэгъен у люӈылгыльын.
Лыгэн тумык коргыгыргэгыт.
Гым гивэ ынӈот:
Гу!
Тытэӈэт ӈот, ръавагырга ынӈин рытыркынин?
Эвӈан гынан.
Вынэ ӄинэйылги ӈэвъэн.
Ӄынвэр ӈэвъэн ивнин Тэнантомгыӈына:
Чеӈыл ӄынвэнтэтгын.
Ивнин:
Ынанкэн-ым, йыӄӄэй ʔоравэтльатагэнӈатычгатыльэгыт?
Мэӈӄо рэӄу ивыльэтыркын?
Аныӄун, ипэӄун-ым вай вагыргэгым.
Аныӄун-ым китъам мынъёгыт.
Энмэн ёнэн.
Энмэн вай ʔээчгын нымӈытэтгъи, высӄумчыкуръугъи, уйӈэ аӄэрыка нъэлгъи.
Нэнамӈылёӄэн:
ʔЫмто, панэна рараӄычгатыркын?
Энмэн мэрынрэ гавэтгавыӈӈолен:
Вынэ вай энмэн энанмыркын.
ʔЫмто, ӈэвэӄ тивыркынигыт.
Гымнан ивтыррэмкын ымгынрэта нинэнтигым.
ʔЫмто, панэна рараӄычгатыркын?
Гук!
Вынэ энмэн ӄуймэк тъаляёркын.
Илюкыльэӈэрэ ӈэвъэн гивлин:
Киткит ӄынвэнтэтгын.
Рывэнтэннин.
Энмэн вай йъытвигъи чымӄык.
ʔЫмто, панэна рараӄычгатгъа?
Вынэ ӈэвъэн ӄинэйылги.
Нэмэ ӈэвъэн ивнин:
Ӄынныматгын чеӈыл.
Энмэн ʔылыгтыйгычгын пыкиргъи.
Рыпэт-ым вай ʔээчгын гъылыгтыйгыръолен.
Эвын нэнамӈылёӄэн:
ʔЫмто, панэна ӄраӄо ринэлгыгъэ?
Гуӄ!
Ӄырым игыт.
ʔЭтки тыӄэвъяӈӈогъак.
Энмэн гавэвральыӈӈолен.
ʔЫмто, миӈкэмил игыт?
Йъарат-ым энанмыркын.
Нэмэ ӈэвъэн ивнин:
Чеӈыл киткит ӄынвэнтэтгын.
Нэмэ уйӈэ кытыйгын нъэлгъи.
Мэлетгъи.
ʔЫмто, панэна ӄраӄо ринэлгыгъэ?
Ӈэвэӄ тивыркынигыт:Гымнан ивтыррэмкын ымгынрэта нинэнтигым.
Тэӈыльигыт ынӄэн.
Гуӄ!
ʔАмын-ым пурэлю ӄинэлгыги, ӄэнагтогэ.
Вынэ ӄырым мыгтогыт.
Ӄэйӈун ратармачьыӈыӈӈогъа лымӈэ ʔоравэррамкэты.
Гуӄ!
- ӄырым игыт.
Энмэч выёльо ӄинэлгыркын.
Вынэ, ӄэйвэ панэна ӈэвъэн рагнатыркын?
Гуӄ!
Тынаагъак.
Гуӄ!
Транкаӈкалявыӈон ын, ралымӈэна?
Вынэ, ӄырым.
Ӈэвъэн ивнин:
Ӄынвэнтэтгын.
Рывэнтэннин.
ʔЫмто, панэна ӈавъанэты тэгъеӈыркын?
Вынэ, гапаайгым.
Энмэч гыпильу ӄинэлгыркын.
Йытонэн.
Энмэн нуӈэлривлетгъэн, гэмгэрэӄыльын.
Нэмэ ʔэчуулгын рынэйвэ ныттыннэӄин.
Гуӄ!
Ӈэвысӄэт-ым йытонэн.
Энмэн ʔывэӄучитэ льунин, кэльэтэ:
Гук, ивкэ мынпонторкынэгыт.
Илюкыльэӈэрэ пынлёнэн:
Рэӄын нивӄин:
ʔАтав-ым нинивигым ымӈот.
Ытлыгэты ӄылӄытти.
Эвыр панэна рэтэгъеӈыркын?
Вынэ, этлы.
ʔАтав нинивигым ынӈот:
Ытлыгэты ӄылӄытги.
Нъыръыӄин.
Энмэн кагыргайпын рывэнтэннин, эвыр вай ӈотӄэн ӈаргынэн, гэмгэнутэкин-ым нымным, ыяакэн-ым вай, эмчымчеӄэй ынкы ӄалетлы.
Энмэн киткит нывытрэтӄинэт ʔоравэтльат.
Нэмэ ивнин:
Тагам, ӄынныматгын.
Элвэльин ӄынвэнтэтгын.
Нэмэ рывэнтэннин.
Эвын-ым ытлыгыт-ым чымчеӄэй, ӄынур-ым вай ынӈин.
Энмэн ныгатгаткоӄэн.
Ивнин:
Ӈаан-ым ӈан ытлыгын гынин.
Нэмэ иквъи:
Тагам, ӄыннымат!
Энмэн ивнин ӈэвысӄэт:
ʔЭлерэгъи?
Чеӈыл ӄынвэнтэтгын айвалыӈӄаткэн.
Энмэн мэмыл.
Нэмэ ивнин:
Ӄынныматгын.
Ынраӄ ынкы чымчельин.
Унъэл.
Нэмэ:
Ӄыннымат.
Нивӄин:
Ынӄэнат ытлён вай тымӈалголяӄ ʔаӄаӄамаянвэты нинэйылигым.
Нэмэ ӄол рывэнтэннин.
Пурэӄ.
Ынӄэнат ытлён-ым ʔыттъыйӈоӄамаянвэты нинэйылигым.
Нэмэ ӄол рывэнтэннин.
Ынраӄ рыркы.
Ынӄэнат ытлён таароӈъянвэты нинэйылигым.
Ӄол-ым нэмэ рывэнтэннин, эвын ельаргын.
Ынӄэнат ытлён амтаӈкытгэмӄамаянвэты нинэйылигым.
Нэмэ ӄол рывэнтэннин.
Ынраӄ-ым тынуп.
Ынӄэнат-ым ытлён тоттайкыӄамаянвэты нинэйылигым.
Ӄол нэмэ рывэнтэннин.
уӄ!
Ӄупыкэрэтльун.
Ӄол-ым нэмэ рывэнтэннин, амравыльэӈа гэйыръэтлин.
Ынӄэнат тымӈалголяӄ нинэйылигым.
Нэмэ ӄол рывэнтэннин.
Ынраӄ милютэтэ гэйыръэтлин.
Ынӄэн гытъыльэты нинэйылигым.
Нэмэ ӄол-ым рывэнтэннин.
Ынраӄ ылвылю.
Ынраӄ-ым ӈъочьэты тымӈалголяӄ нинэйылигым.
Нэмэ ӄол рывэнтэннин.
Ынраӄ ʔины.
Ынӄэн ралымгыргыӈыльэты нинэйылигым ынкъам айгысӄантакэн.
Энмэн ӄол рывэнтэннин.
Ярагэнэв льунинэт.
Ӈанӄэн ытлён гынин нутэнут.
Наӄам-ым чавчывытлыгын.
Ымы ынӄэн ӈэлвыл нэльугъэн.
Иквъи ынӈот:
Ӈаанӄэн элгар ʔысӄэӄу тэгъеӈу тылгыркын.
Ынӄэн гымнин тэгъеӈу лынъё.
Миӈкыри гымык уйӈэ ынӈот вальын.
Эвыр тыркыльын ыплылыӄано, ынкъам ӄол гыткаӄачавкалельын.
Гык!
ʔЭлерэгъи, ӄырагтыгэ.
Энмэн-ым ӈан эчги вулӄытвигъи, рыкэӈкэленнин.
Ӄолентальа нэльугъэн ӈэвысӄэт, энмэн-ым рэсӄиквъи.
Ръэӈэвысӄэт ӈотӄэн?
Энмэн ытлыгыӄэй ӈытогъэ.
Гу!
Мэӈӄокэн, миӈкэкинэйгыт?
Чит-ым ӈуткэкинэйгым.
Гуӄ!
Ръэӈэвысӄэтигыр?
Тиквъэк-ым ӈан кальагты гинэнъэликэвигыт.
Гуӄ!
Элымӈэ ӄэйвэ гыт?
Вынэ, гым.
Мэӈӄ-ом етгъи?
Вагыргэпы тыетгъэк.
Маӈэнвагыргэпы?
Элёкыльаӈаргыпы.
Энмэн ʔысӄэӄу нъыйылгъэн эвыр гыткаӄачавкалельын.
Нанмынат, нинэнинтыткуӄинэт.
Ытлыгыӄэй въигъи.
Ӈээккэтэ рыленин.
Эчги пэлӄынтэтыркын ярагты, гапэӄэтатлен.
Въигъи.
Плеги.
Тэленъеп ʔэмитлён энмэн нъэӄэльыльэтӄин рэмкын.
Йичьэмрэт, ыннэнчьэн чакыгэт, гамлытвэлен ӈэвысӄэт.
Танӈа гайъоленат.
Этъым ӈыроргарэ.
Энмэн ваӈӄытэн пойгын ӈэвысӄэтин.
Энмэн ӈыръатанӈыт нымлыӄэнат гапойгыльатленат.
Ӄол ӈыранляӈо гэӄэмэйвылин ӈэвысӄэт.
Ынӄэн йичьэмиттумгыт амтыма нынтыӄинэт танӈа.
Чама ӄутти ганмыленат танӈыт пууръу.
Ынӄэн-ым ӈэвысӄэт гамлыгэтален.
Ӄутиинэ танӈа гивлин:
Чамъам, ӈэвысӄэтигыт.
Опопы мынпааквыт.
Ынкъам ӈэвысӄэт гивлин:
Мэчынкы.
Танӈа нинивӄин:
Чамъам, тэӈыльигыт.
Ынкъам гивлин:
Эвыр лымӈэ ӄинэнникэвыркын, ӄэнатааӈыркын.
Энмэн кыттэлти рычымӄэвнинэт, ынкъам гынонывэггыпы рыкылвэннин, ынкъам почьакагыргыт нэмэ.
Нычивмыӄин пойгын.
Гык!
Танӈа ивнин:
ʔАтав ӄун-ым, ынӄэн ӈэвысӄэтигыт.
Йъарат-ым аны, ӄэнагаймаӈгэтаркын.
Энмэн-ым ӈэвысӄэт волвакы гэлилин, ваӈӄытэн лыгэн пойгын.
Энмэн-ым ымъылёӈэтчыӈын, энмэн-ым тиркытир ӈанӄэн, ʔылёӈэтчыӈын.
Эчги тэркамэчатгъэ, энмэн аны танӈытан гэтэлгэллин, энмэн-ым елычгын гивлетлин, энмэн ынангъо гэручевлин.
Наӄам лымӈэ гавакъолен нутэсӄык.
Ӈэвысӄэтэ ивнин:
Ӄырым мынмыгыт гымнан.
Ӈэвысӄэтигым.
Тыӈирэтыркын.
Гык!
Танӈа гивлин:
Го!
Како!
ʔЭӈкалетанӈыӈава наӄам лымӈэ инэнникэквъи.
Нымлеӄэн-ым танӈычгын, вэты амӄынъычо ныкэтгуӄин ʔоравэтльан.
Ынӄэн-ым гивлин нэмэ:
Гык!
Како!
Раӄъэӈкалетанӈыӈав тыльугъэн, ʔамын-ым ӈот.
Тыӈыркылятыркын рагтык.
ʔАмын-ым ӄинэнникэкви.
Ӄырым мырагтыгъак.
ʔЭтки мылыльын танӈынаӄу.
Нымкыӄин тынумкэквъэн наӄам.
Ӄырым мырагтыгъак.
Эвын ӈэвысӄэтэ нинивӄин:
Ӄырым гымнан мынмыгыт.
Ӈэвысӄэтигым.
Нинивӄин ӄлявыля:
Ӄэйвэ лымӈэ энанмыка ринэнтыгъэ, гымнан чинит ыник трэнникэвӈын.
Како!
Танӈынаӄут пароч ʔурэтыльыт.
ʔЭӈкалетанӈыӈав, люур ӈот.
Ӄэнанмыгэ, вынэ!
Аӈыркылка-ым трарагтыгъа!
Ӄырым.
Ӄэйвэ лымӈэ ярак трарагтыгъа, ӄырым ытлыгэ ринэнъегтэлетгъэ.
Риниквъэ ынӈот:
ʔЫмто!
Гэйичьэмиттумгигыр?
Ии!
Ыннэнчьэн варкын.
Пойгын ӈотӄэн ечьамэттомгэты ӄыйылгын.
Ӄырым мыйылгъэн.
Ивну нэрэлгыгым.
Ривӈыт ынӈот:
Миӈкэкин пойгын льугьэн ӈавысӄанмачы.
Ӄэйвэ ӄырым эвын мырагтыгъак.
Мыргэв нэмэ ӄынльэтэтгын.
Янот-ым мытааӄогъак.
Авалёмкыльэн рывэтгаватык, нырэвъиӈӄин вэты.
Тааӄогъэ.
Энмэн лыгэн койӈын тыгинрынин, тынпыӈӈонэн, рывытрынтэвнин.
Пааӄата эвыр, парытлыӈа, эвын ымычьытырга, чеггыргол нытваӄэн.
Армачьычгын.
Тэлпыгъи, въигъи.
Энмэн эӈэӈыльыт ӈирэӄ, энмэн ӄол Тэӈӄуӄуӈы, ӄол-ым Рыгъывалы.
Энмэн рагэнэвычгын.
Энмэн рэккэӈэ гантымлятлен, равэвынво гэлгылин.
Энмэн рэккэӈин нывэтратычгын.
Гуӄ!
Айвэчгэты нытэнӈыткуӄин рэмкын, ʔоравэтльат, лыгъоравэтльат.
Йъарат ынӄэнат ӈирэӄ лыгэӈэӈыльыт, Рыгъывалы-ым йъарат.
Авынвэтгавэты ныкитэ Рыгъывалы гапалёмтэля, тэнӈыткульын ынкъам рэмкын.
Ивнин:
Эӄуликэ ӄынъэлгытык.
Вилют алваӈ вагъат.
Китъам мыёпат.
Ӈытогъэ.
Энмэн эвын льунинэт.
Нытараӈӄэнат-ым ʔамын.
Чымчеӄэй йъарат.
Энмэн Тэӈӄуӄуӈынэ ӄытгъи.
Нытэнӈыткуӄин Тэӈӄуӄуӈин рэмкын.
Гык!
ʔЭйӈэвнин Рыгъывалына:
Тэӈӄуӄуӈэй!
Вуй!
Гык!
Ӄэйвэ лыги лыӈыркынэт?
Ръэнутэт?
Гык!
Равэвынво нэлгымык.
Ӈытогъэ.
Рыгъывалына ивнин:
Китьам мынйъонат.
Найъонат.
Иръыт-ым найпынат, эӈэӈиръыт.
Гоӄ!
Эвын ынпыначгын нарычгытваӄэн оргыткынык, кальанпыначгыйӈын.
Нытвэтчаӄэнат рыягнавкы кэльэк.
Ванэван ʔынльуркынэт кэльэтэ.
Гук!
Энмэн ынпыначгын нывэтгавӄэн:
Гук!
Ӄыӄиврильэтыркынитык тароӈык.
Мынтаӄъаймэтысӄэв ӈунрилыӈ.
Гук!
Энмэн плыткугъэт, панэнъам ынӄэнат ныпалёмтэлӄэнат.
Гык!
Энмэн ынпыначгын эвыӈӈогъэ:
Гык!
ʔАмын-ым ʔаачекыт ʔэми?
Китъам ӄоро йыткомкыквын.
Ӄытлыги вай  ʔоравэтльалявтычгын.
Гык!
Йыткомкатыӈӈогъэ.
Рыягнавкы ныгитэӄинэт эӈэӈыльэ.
Гук!
Энмэн таӄъайпы мынтамык.
Нытаӄъаймэтысӄэквъан рэмкын.
Энмэн гэрэнилюльэнӈылин кэӈунэӈэтэ, нулвэвӄин лявтычгын, ванэван нилюльэтгъэн.
Гык!
Чекалвам вальын!
Ынанкэн-ым!
Йыткомкыквын иʔам ӈот илюльыкэ варкын?
Чекалвам вальыморэ!
Таӄъаймэтык пынлёткок мытылвавыркын.
Эвын ипэ эрмэчьыльыт?
Гык!
Энмэн ынпыначгыйӈын пынлёткольын, гэтэнгыгэрэнлин кэӈунэӈэтэ.
Алымы камаграӈӈогъэ.
Гу!
Тэгрыпгъэк.
Пэтле ынкы въэӈӈогъэ.
Гук!
Энмэн вэтгавычгатгъат ынӄэнат.
Китъам мынранмыткоӈынат!
Э!
Ӄутиинэ акватыӈок нымэйӈъэв гатвылен ʔыттъын.
Кальагты гатвылен ӄытыӈок.
Ӄол-ым лёӈэнатвата гитлин, Тэӈӄуӄуӈэ.
Гуткучитлин-ым рэмкын кэӈунэӈэтэ, ынкъам кэльэк.
ʔАмын-ым ытлён энмэн гэгынтэвлин кальарамкычгын, ӄынур вай нутэсӄын мимлю гэнъэтлин, гутгэтлин-ым лыгэн нутэсӄын.
ʔАмын-ым ытлён нутэсӄын гэмчеткулин, нымчеткуръуӄин ынангъо.
ʔОравэтльат эӈэӈыльыт ӄымэк нутэсӄык намэчатӄэнат, ӄынур ӄун мимлык.
Энатваткыльэн Тэӈӄуӄуӈы гынонывэггыпы гэӄитвылин, пинтыӄэтык нылвавӄэн, льунин вай Рыгъывалына Тэӈӄуӄуӈы:
Гук!
Тытэӈэтигыт вэрин!
Тытэӈигыт эӈэӈыльигыт!
Ӄэйвэ гэнатватэгыт?
Гуӄ!
Ванэван.
Гуӄ!
Тытэӈэт!
ʔАтав ӄытипъэйӈэркын!
Го!
Нылвавэгым.
Гуӄ!
ʔАтав вынэ кальагты ӄъэйӈэвыткуркын.
Энмэн ныкэльэткуӄин.
Нылвавӄэн панэна.
Миӈкыри гэӄитвылин нутэсӄын.
Гык!
ʔАмын-ым миӈкыри ӄинэнтыги!
Ынӄэн тринэльэтэтгыт.
Гык, ивнин, китьам ӄун-ым инэльэтэтти ӄытвыгынат.
Гу!
Вынгэръын гапытвыма трэйылгыт, энмэн унъэчичгын, ынкъам элгырыгъыттъын.
Энмэн аны ӈаргын гэтипъэйӈэлин Рыгъывалы.
Энмэн-ым пэтле рыркакалы гэетлин.
Аны гэтипъэйӈэлин.
Рыркамкычгын гэетлин.
Ӄэтынотасӄэпы ныпиврэӄин.
Гык!
Ынӄэн Рыгъывалына ивнин Тэӈӄуӄуӈы:
нэнпинтыӄэквъэн-ым ʔамын.
Рагтыгъат-ым энмэн.
Вылгэръын-ым йылнин, илгъыттъын эвын, эвыр-ым унъэчичгын.
Нэмэ ынӄэн ваӈӈогъат, нэмэ кэльэтэ равэвынво нэлгынэт.
Энмэн ӈирэӄ гэкэӈыльыт етгъэт, ӄытлыги Тэгйи ытри Пытъи.
Ӈытогъат-ым ынӄэнат.
Энмэн Пытъиӈэ нинивӄин Тэгйи:
Ӄырэсӄикви гыт.
Ынкъам эӈэӈыльыт ныкытчынъёӄэнат.
Эчги тытлык нэймэвӄинэт, ныгынтэвӄинэт, ныйымгымгэтӄинэт.
Нэмэ аймавыӈӈогъат, пууръу нинивӄин Тэгйиӈэ Пытъи:
Тагам, ӄырэсӄикви гыт.
Ӄытлыги-ым ытлён гэмо нэлгынэт ынӄэнат.
Лымӈэ Пытъи нинивӄин Тэгйиӈэ:
Тагам, ӄырэсӄикви.
Нэмэ ныгынтэвӄинэт.
Ӄынвэр гынмылкинэк тылеймэвэ нитӄинэт, тытлыг чымче нынъэлӄинэт.
Нэмэ ивнин Пытъи Тэгйиӈэ:
Гыр-ым ӄырэсӄикви.
Еӄачьэгыт ытлён.
Энмэн вай ӈутри рэсӄиквъи Пытъи.
Нэпиригъэн ӄынвэт.
Энмэн амваӈэйпа ʔэӄэлиӈэ.
Гук!
Энмэн Тэгйи гэгынтэвлин.
Гоӄ!
Тумгыӄэй нытэргатӄэн ӄымэк:
Ытлён-ым Тэгйи!
Эрэсӄивыльин ынанчинит.
Энмэн намӈылёйвыгъан ытлён:
Рэӄыльытури?
Этлы, ʔатавморэ.
Вынэ, ӄэйвэ.
Ытлён гынан, ытлён Пытъиӈигыт?
Лыгэн-ым, Пытъиӈигым.
Вынэ, игыт-ым ытлён ӄэйвэ мынынмыркынэтык.
ʔЭмитлён?
Гоӄ!
ʔАмын-ым ытлён амайылга тывнэнат:
Ытлён вай нырэсӄивигым ʔоравэтльак.
Ӄол-ым?
Лыгэн-ым Тэгйи.
Гык!
ʔАмын-ым ынӄэнаторэ!
Рыпиркылевэ мынынтыркынитык, гыр ʔэптэ.
Гук!
ʔАмын-ым ынӈэ энанмыка.
Ынан ʔыттъын мыйылгыт.
Нъыръигыт.
Вынэ, ӄэйвэ.
Энмэн-ым ӄылымӈэнагэ.
Ытлён вай Рыгъывалы лымӈэнагъэ.
Энмэн эвын орвэты ӄытгъэт.
Тумгытум, Пытъи, ӄонӄаальын.
Энмэн эвыр ярак пыкиргъэт.
Энмэн рэнолгыӈкы ныквотыткаӄэн ʔыттъычгын.
Вилют нутэсӄык ныпкирӄинэт.
Ытлён вай тыйылыркынигыт.
Гык!
Гэӈэвъыттъийгыт?
Ии, гэӈэвъыттъийгым.
Ынан ынӄо мынӈивыгъэн.
Ӄоо.
Ринэтэмъюӈгъэ.
Аны ӄун, лыгэн рэпкиргъэ, ӈэвъыттъыӄэй ратопаквъа.
Энмэн рагтыгъэ.
Эвын пыкиргъи.
Пэтле ӈэвъыттъын топаквъэ.
Пэтле-ым гыръогъэ.
Эвыр ынкъам гагтолен гынмылкин льоо мэйӈывилюльын.
Ӄэглынангэт гэнӈивылин.
Энмэн ръэвин гытолӄыл нъумӄин вутылгу.
Энмэн гаквотытвата.
Энмэн амӄынволӄытвэӈӈок пэнин тавтаватыльын.
ʔАмын-ым како!
Ӄоленотайпы нэмэ навалёмгъан.
Энмэн ӄынвэр амӄынэргатык-ым, еп тэркыгыргол вама, тавтаватык моогъэ.
Энмэн ныкитэ кэльэтэ гайъоленат.
Ынӄэн-ым этын ӄонпы онмэты гэйылӄэтлин, энмэн вай гиӈынгиӈ нытэйкыӄин камлелы ярак.
Энмэн ранмэпы вай кэӈкэле ойпыткойва ныгыркиӄин ярак, иӈӄун увиритӄэйгинив нынтонат.
Энмэн ʔыттъийӈэ вутылгын гэнлыпъэтлин, гантолен, гатавтаватлен.
Энмэн ынӄэн кальагты ныпэнрычетыткоӄэн.
Ӄынвэр гыттэпычьын кэльэкин иквъи:
Го!
Раӄыӈӈогъэ лымӈэ ʔыттъийӈын?
Мургин-ым ʔыттъийӈын ӄытрыгыткы.
Нынмылкувъюунин.
Энмэн-ым нэтрыгъэн, нэмыӄэй нымэйыӈӄин.
Энмэн ӄол-ым рэсӄиквъи мэйӈывилюльын.
Энмэн лыгэн этын йыкырга пиринин, рынэнин.
Гоӄ!
Кальайӈыт ӄолельатыӈӈогъат:
Гуӄ!
Мынгагчавыркын.
Энмэн аны кыеквъи этын ʔэрамъянма.
Алымы эӈэӈыльын, энмэн чыкэеквъи.
Энмэн аны нэмэ гэкэльэӈыттэтлин, ганмыткойвыленат-ым кэльэт, тымыткойвынэнат.
Нэмэ ваӈӈогъат.
Чейвыткугъи Рыгъывалы нымнымэты.
Ӄун-ым ʔыттъорвыӄай, ӈыраӄ вай ʔыттъыт, ынӄэн-ым ӈэвъэнык пэлянэн.
Ӈэвъэнэ ивнин:
ʔАмын-ым вай ʔэптэ ʔыттъийӈын ӄыяагын.
ʔЫвэӄучитэ ивнин:
ʔАмын-ым гынин эмӈолтомгын.
Ынкэмил оратвагъэ ʔывэӄуч.
Энмэн нывулӄытвиӄин, нытиркырэӄин.
Энмэн люур тэркырагыргэпы кальачгын ныетӄин.
Тытыл рымагтата гэнтылин.
Энмэн аны ʔыттъийӈын нэмэ нытавтаватӄэн, нэмэ ынӈин вотэты.
Энмэн ӄынвэр нэнэймэвын.
Ӄынвэр-ым ʔыттъийӈын-ым вэтгавыӈӈогъэ:
Гуӄ!
ʔАтав ӄун орвоор етъа ӄытчыгын.
Эвын нэнэнэӄэгти-ым етъа-м, ӄывакъогэ орвык, эвыр гымнин ръарӄы етъа-м ӄытчыгын.
Эймэквъэт-ым, лыгэн гапэнрытколен ʔыттъийӈын, ванэван нынайылгавнэн ʔыттьэ.
Ытръэч-ым лыгэн нэнантавӄэн:
Гыӈ!
Гыӈ!
Нэмэ ярагты ʔыттъийӈын ʔирэгъи.
Ивнин ӈавэтын:
Гуӄ!
Ӄинэӈилгэтги, ръарӄы ӄыныйпыӈатгын.
Энмэн рыйпыӈаннэн.
Эквэтгъэт лыгэн айгыпы, яраӈы напэлягъан.
Энмэн кальайӈын гэрэсӄивлин.
Ынкы ваӈӈогъэ ярачыко.
Энмэн ʔывэӄуч-ым рагтыгъэ, энмэн вай ӈыроӄ ʔыттъыӄэгти.
Гинэӈэлин тэкичгэ.
Энмэн ярак пыкэрыӈок, ʔыттъыӄэгти пирӄыгъэт, аалёмкыльэнат рытавкы ярак чымче.
ёрочыко нытваӄэн.
Ӄынвэр ӄол ʔыттъын тымнэн пэгтъэмэтэ танэн.
Ӄээӄынуӄэй тылегъи, пирӄыгъэт нэмэ.
Иквъи:
Чекалвам вальыт!
Эвын ипэ кэльэтэ гайъоленат.
Энмэн эмтэваляйӈын йытонэн орвык вальын.
Энмэн:
Мэй!
Энмэн лыгэн нывалёмӄэн ӈунри:
Мм!
Ёрочыкойпы лыгэн.
Нывэтчаӄэн валярынра.
Гы!
Ӄыӄиврильэтыркын.
Мм!
Ӄыӄиврильэтыркын, вынэ!
Мм!
Ӄынвэр эвыр винвэӄэй чьовыргын тытлёмнэн кэльэтэ, гитэнин, амӄачакэн лыляӄача, ӄынур ээкэ.
Вынэ гаркыплылен.
Лылялгычгын гэчвилин, лылемимле ныпъючитӄин рыпэт.
Йылгынымкыӄин.
Ӈытогъэ наӄам.
Лыгэн яраӈы рытаалгылявнэн.
Эвын выкво гэнъэтлин.
Ӈэвъэнин-ым пагтыръэт льунин гынтэвкин.
Энмэн ӈан нылеӄин ръэтъеквэ.
Энмэн-ым льунинэт нымнымык.
Гуӄ!
Ныегтэлтури?
Гуӄ, ии!
Китаӄун ʔыттъийӈэ нэнъегтэлевмык.
ʔЫвэӄучитэ ивнин:
Ынӈывальыторэ.
Гуӄ!
Яраӈы найъон.
Ынраӄ пырӄано гэнъэтлин.
Нэльугъэн ынӄэн яраӈы, нэʔэкугъэн, энмэн эвын ынкы нытваӄэн имыръэнут, ӄытлыги кэльэкин ӄэлелвынчыкукин йыръыйыр гэпинтыӄэтлин, аны ӈан пылвынтын рээн, вэӈыткун рээн, валы, имыръэнут ӄун-ым, эвиръын, ӄэпэннэлгын, ʔигнэлгын, имыръэнут чама, лыгэн гаймычьын.
Гуӄ!
Рэсӄиквъи ʔывэӄуч, ынкъам ӈэвъэн рэсӄиквъи, ынкъам ӈинӄэй рэсӄиквъи.
ʔЫвэӄуч иквъи, миӈкыри-ым эӈэӈыльын:
Ӄилкымъетгытык.
Вэтъым этлепкэ.
Аны гильуткулин.
Ёроӈы пэнинэну нъэлгъи.
Пэнин ынӄэн ёроӈы ыргин.
Еп выкво яраӈы наӄам.
Нэмэ ивнинэт:
Вынэ, ӄилкымъетгытык.
Нэмэ ильуткугъи.
Нэмэ ивнинэт:
Тагам, ӄытлепгытык.
Лылепгъэт.
Эвын яраӈо нынъэлӄин гынмылкин выкво нъэтльэн.
Ыныкит гаймычьын нэгитэгъэн эвын кыкватӄоӄоӈалгын уттэмчен лыгэн.
Ынкы ваӈӈогъат, ӄонпы нымытваӈӈогъат, мыкытвигъэт, мыгрэмку нъэлгъэт.
Плеги!
Энмэн ӄол ытлыгын, мытлыӈэн эккэт, ыннанмытлыӈӄав ӈинӄэй ʔаачеӄӄай, ӄэйвэ ʔоптыӈэнӄай.
Ынкъам ымыльо вай нымэйыӈӄинэт, ынӈин мэйӈэльыт.
Ынкъам ынӄэн ынпыначгын гэпэлӄэтлин, гэнпэвлин-ым аны.
Гуӄ!
Ръэнут-ым гатъылыӈӈолен, энмэн иквъи ынӈот, ивнин:
ʔАмын-ым ытлён трэвъигъэ.
Эчги ӈан ӈыроӄав ринэныткивэнӈытык, ӈыроӄ вай кивкив, ӄэнайъотык ӈыроӄавкэнак.
Гоӄ!
Ӄэглынангэт вай въигъи.
Энмэн нэнлегъэн.
Го, ръэнут-ым, энмэн ӈыроӄав ынкы киквъи.
ʔЭмитлён рагтыгъат.
Ӈыроӄавкэн кивкив ныгаляӄэн.
Ӄынвэр нымкъэв кивкив нынъэлӄин, энмэн ӄынвэр ынӄэн ынанытлянъёта ивнинэт:
ʔЭмитлён-ым, титэ-ым атэ мытрайъоӈын?
Иквъэт ынӈот ынпыянвыт:
Го!
Раӄылӄылчыӈын ӈот, чеӈэт въэльычгын.
Иʔам мынйъогъан?
Энмэн вай винвэ ӈан йъонэн.
Гуӄ!
Энмэн эвын ныпкитчыӄивӄин, люур энмэн яраӄай ынӄэн въильин, ӄытлыги паляквын яраӈы, выквылгын люур.
Го, ети?
Ии.
Ээй!
ʔЭмъим тумгыт?
Ӄэйвэ нымэлӄинэт?
Ии, нымэлӄинэт-ым ӄэйвэ, наӄам нивӄинэт:
Ытлён-ым этъым раӄылӄылчыӈын-ым въэльычгын, иʔам мынйъогъан?
Эви?
Гык!
ʔАмын-ым гыт ӄыӈэвынъюсӄикви.
Миӈкъым ратвагъа?
Миӈкъым рэтынватгъа?
Ынраӄ-ым чамъам гымык ратвагъа.
Гъэӄэрэйгым.
Э!
Ынраӄ йичьэмиттумгыт чамъам ратвагъа.
Ынкъам-ым йичьэмиттумгыт ынӈин ваяаркыт.
Эгэй!
ʔЭквырга чамъам.
Гы!
Гырголкэн ӈэвысӄэт ӄыӈэвынъюсӄиквын.
Энмэн айгыпы ʔэйӈэвыткугъи.
Гоӄ!
Люур пылвынтыяйпыльыт ӄаат етгъэт, пылвынтыяйпыйӈыт.
Гоӄ!
Ынӄэнат кылгэннинэт лыгэн, эквэтгъи гырголягты.
Кытынӈэн вальын ынӄэн энмыйӈын нинэттэтӄин.
Гоӄ!
ʔАмын-ым етгыр ӄаат тэлпыгъэт, ейпыт-ым ынӄэн тэлпыгъэт.
Пэлӄынтэтгъи нэмэ, ытлыгэты ӄытгъи, пыкиргъи.
О, ети?
Ии.
Ги, лывавы?
Ии, тылваквъак.
Нэмэ ӈан ʔайӈавыткоӈӈогъэ айгыпы, ынраӄ автаяйпыльыт, выквыяйпыльыт ӄаат.
Э!
Гоӄ!
Ынӄэната вай тыттэтгъи.
Ӈэнку энмэн ръэнут, яраӄай льунин.
ныйылӄэтӄин.
Гатаӈапъааратлен.
Таӈӄоймо ныйылӄэтӄин, тылвиниргиӈкэ, наӄам вытры, таӈӄоймо.
Энмэн ӄлявылӄай кэттывагъэ, эвиръыт йыннинэт, энмэн вай ʔаляёнэн, пэрӄыёнэн ӄыетлыгиӈкы.
Гок!
Плыткугъи, ʔаляёплытконэн-ым, атчьатгъэ.
Гуӄ!
Кыеквъи, рыгъевэннин-ым ӄун-ым, рилюнин.
О!
Маравчетыӈӈогъэ ӈэвысӄэт.
Элымӈэ ӈоон мэӈин?
Мэӈин ӈон лымӈэ гатлылен?
Эӄуликэ ӄытваркын.
Энмэн рыпэт тынъаляёквыт.
Вэнъым гынан!
Тытэӈэт гэйылӄэтигыт!
Рыпэт гэмо лыӈгъэн ʔаляёгыргын.
Ръэнут-ым, матанэн ынкы.
Энмэн ӈан пэтле кымиӈэтгъи, эвыр ӈинӄэй-ым.
О!
Люур ытлыгыйӈын:
ʔАмын-ым ӄынрагтатгын, гэнутэтури.
Миӈкыри, ӄэлёӄ-ым ӈутку мынтыгыр.
Тумгинэйгыт ӄлявылегыт.
Энмэн аны ӈалвыльычгын нанрагтатгъан.
Гынонэты чывинин.
Ӈанӄэн муулӄытгъи.
Чит ытлыгыӄайгыпы тагъат, эвын уйӈэ, ампаляквын ынкы.
Лыгэн ӄаанмынэн ынкы, ечьамэттомгэты ӄытгъи.
Лыгэн пыкиргъи, эвыӈӈогъат-ым йичьэмиттумгыт.
Энмэн-ым иквъэт:
Гук!
Китъам эвыр лыгэвагыргыӈкы гаӈавтыӈэгыт, ӄэглынангэт вай умӄы ӄыгтыгын.
Эви.
Ӈавъанэты, каарачыкогты эʔэкугъи.
Го, иквъэт ынӈот.
Китъам эвыр лыгэвагыргыӈкы гаӈавтыӈэгыт ӄэглынангэт, эвыр-ым вай умӄы ӄыгтыгын.
Эви!
Эмытъэт-ым ӄыгтыгын.
Лыгэн райвалявкы ӄэквэтги.
Гымнин вай тины ӄыяагын.
Э!
Энмэн рэюучгэ ёʔо эквэтгъи.
Ӈоотынӄач лыганлынӄач ӄаврыткатгъэ.
Эвыр льунин, лыгэн левтык гаркыплылен тинэ, тымнэн, йыӈэнин, рырагтаннэн.
Вай-вай умӄы!
Како, како!
Ӄэглынангэт.
Китъам ынраӄ кэйӈын ӄыгтыгын.
Эви.
Каарагты эʔэкугьи, иквъи ынӈот, ивнин:
Гуӄ!
Вай нэнӈивыркынигым ӈот ынраӄ.
Кэйӈын ӄыгтыгын.
ʔАм ʔамын, вынэ ӄыгтыгын эмытъэт-ым.
Пэнинэмил рыннин, кыплынэн-ым левтык, нэмэ тымнэн, рырагтаннэн, пыкиргъи ярак, иквъи ынӈот, ивнин:
Вай-вай кэйӈын!
Како, како!
Ӄэглынангэт.
Ынраӄ-ым наӄам эвыр вай ӄэйгипэ лыгэвагыргыӈкы гаӈавтыӈэгыт.
Кэлы-ым ӄыгтыгын.
Элымӈэ!
Го!
Ӈавъанэты каарачыкогты эʔэкугъи.
Лымӈэ ынраӄ ӈотыӈ нивӄинэт.
Ынраӄ кэлы ӄыгтыгын.
Како, эви!
Эмытъэт-ым, ӄыгтыгын.
Йыӄӄэй-ым ръэнут.
Энмэн-ым тэючгын-ым эйминнин, таёчгэты гойпытколен, наӄам чемынгыт йытонэнат.
Ынкъам вай колё колё вагыйӈыт нымэйыӈӄинэт.
Йъарат ивлывэгыльыт.
Ӈотӄэнат гымнин ӈирэӄ ʔыттъыт, ынӄэнат ӄэймитгынэт.
Нэмэ айгыпы эквэтгъэт, пэгтъэмэтгъэт ʔыттъыт.
Люур ӄол ʔыттъын тыляма вэтгавыӈӈогъэ:
Ӈаанӄэн-ым ʔиннук мынръэтгыпгъан, яраӈы рэвытрэтгъэ.
Ӈэнку нымкыӄин.
Ӈэнри мынлемык.
Ӄэглынангэт ярагэнэв льунин, мыгрэмкын ынкы, нылгинымкыӄин нырэпалгыпэӈкоӄэн, нырачвыӈръэляӄэнат.
Го!
Лыгэн гэльулинэт, гапэнрыткоръоленат.
Га, га!
Рэмкыльын!
Рэмкыльоон!
Рэмкыльоон!
ʔАмын-ым мынэймитгъэн лыгэн!
Нинэнэймэвӄинэт, лыгэн ʔыттъэ гапэнрыленат.
Миӈкыри мэйӈывэгыльыт-ым, кэльэт ымыльо нынчимэвӄинэт.
Ги!
Паагъат.
Гы!
Палӄавъэӈӈольыӄай ынпыӈэвӄэй ӄыгтыгыткы.
Ӄэглынангэт ынпыӈэвӄэй кытпалӄатльан гагтылен.
Гэ!
Гааӈгыргатлен, йыкыргэпы гэвытрэтлин имыръэнут ӄэчейыръын, ӄымэк въигъэт энмэн.
Рыленин-ым вай, рыпкирэннин-ым ярак.
Энмэн-ым ʔэйӈэвнинэт лыгэн.
Го, вай!
Кэлы трэтгъэн, ӄыпэгчиӈэтгытык.
Ымыльо ӄыетгытык.
Рэмкын-ым гэетлин.
Гааӈгыргатлен лыгэн ынпыӈэвӄэй.
Го!
Ныгтывъэӄэн-ым рэмкын.
Въэткочагъат ымыльо, ʔамын-ым ытлён тымытконэнат, кунинэт ымыльо.
Плеги.
Энмэн ӈирэӄ умӄыт-ӈэвысӄэтти гэмпэлинэт, ныгтиӈӄинэт, эмнуӈкы ӄлявылӄая льунинэт.
Ӄол матанэн, рырагтаннэн, рыйытравнэн.
Амӄынъычо гэчейвыткутэ ӄлявылӄай, ылвыню гэривле, пэтле ӈирэӄ ӈинӄэгти йытонэнат умӄэӈэвысӄэтэ.
Ынкъам ӄуличейвыткук йичьэмиттумгыт гэмпэлинэт умӄэт, наранрагтанӈыгъан.
Ӈэвысӄэт валёмгъэ, иквъи ынӈот:
Лыгэн ӈинӄэгти вилючыку мыёнат.
Ӈанӄэн омӄанотагты пыкиргъэт.
Ӄлявылӄай пыкиргъи, ʔывэӄуч.
Эвын уйӈэ ӈэвъэн.
Ытльаӄай пынлёнэн, ивнин:
ʔЭми ӈэвысӄэт?
Йичьэмиттумгэ тэленъеп гагтылен умӄэӈэвысӄэт ӈоон.
Ивнин:
Плекыт ӄытэйкыгынэт.
Ытлён тэминӈычьэтгъи, ырыт тэйкынин, мьэмит, эвыр ытльаӄай нытэплеӈӈыльэтӄин.
Гуӄ!
Плыткугъи.
Эквэтыркын.
Энмэн гынонэты гырыткулин.
Энмэн эвыр нотасӄыйӈо гэнъэтлин ынӄэн мъэмикин тылян.
Энмэн рытэлпэннин ымы нутэсӄын, плекыт эквъэт, эвыр плекыт ринтынинэт, нэмэ ырыткугъи.
Нэмэ нутэсӄын томгатгъэ ӈэнри.
Нэмэ элвэльинэт плекыт йымнэнат, нэмэ эквэтгъи, рытэлпэннин нутэсӄын, нэмэ ринтынинэт плекыт, нэмэ плягтыгъэ, ырыткугъи, нотасӄытомгатгьэ ӈанӄэн.
Гуӄ!
Ыннэн мэӄым нъэлгъи.
Нэмэ рытэлпэннин, нутэвытрэтгъи, нэмэ ырыткугъи, эквэтгъи, нэмэ уйӈэ нъэлгъи эмъэмикэ, ратагнык киквъи.
Эргатык-ым инъэ-ым нотайпы лейвыльыт ӈинӄэгти льунинэт.
Пэтле гэмэйӈэтлинэт.
Пынлёнэнат:
Гэтлыгытури?
Уйӈэ.
Ынйивэ гагтыморэ.
Мэӈин-ым ытльа?
Энмэн умӄэӈэвысӄэт.
Ивнинэт:
Гымыгтури ынӄэн кмиӈытури.
Энмэн рагтыгъат.
Ытльэты иквъэт:
Ытлыгын гэетлин.
Мэӈӄо ныетгъэн?
Мэӈӄокэн ытлыгын?
Ыяа.
Миӈкыри нитгъэн?
Рочыӈкы вальын.
Китъам гымнан чинит мыёпатгъан.
Энмэн ёпаннэн.
Льунин энмэн.
Ивнин:
Раӈӈытагъэ?
Ӈирэӄ ӄъочаткот энаальо мытылгыркынэт.
Наранмыгыр-ым ытлён.
Иквъи ынӈот:
Йыӄӄай-ым ягталынво тыетгъэк?
Въэнво тыетгъэк.
Гаӈӄагэлечьатлен ынӄэн йичьэмиттумгыгинив, энмэн умӄэгинив.
Энмэн рэсӄиквъи.
Энмэн пыкэтчагъат йичьэмиттумгыт, люур эвыӈӈогъат:
Гык!
Како яраӈы ʔаӄаткэгъэ!
Ръэнут ратвыткы?
Амноӈыткэгъэ яраӈы.
Ӈэвъэнэ ивнинэт:
Ръэнут-ым нъаӄаткэгъан?
Ытръэч гымнин ʔывэӄуч ытлён гэетлин.
Ынкъам иквъэт йичьэмиттумгыт:
Гуӄ!
Тэленъеп-ым энатвыкыльэгыт.
Ынанкэн-ым мытынъэӄэлиӈэквъэн.
Люур матальийӈын эвыӈӈогъэ:
Гык!
Эргатык-ым ытлён Ӄъочаткота нэрэнувичвэквыт.
Ытлён наранмыгыт.
Пэтле Ӄъочаткот гаалёмленат:
Гык!
Рэмкыльын мынынувичвэквъэн.
Гык!
Матальийӈын иквъи:
Ытлён вай рэмкын раралечетгъа.
Мэмлеты вальын ралеян.
Ынкъам вай рэчыпъэтыркыниӈыт, мэмлычыкогты рэрэсӄивыркыниӈыт.
Ынӄэн выквыт ковлёкы вальыт нымэйыӈӄинэт нарантоӈатыркынат.
Ынӄэн гивлин:
Эйгулеткыльигым чыпъэтык.
Матальа гивлин:
Гымнин лилит ӄыяагынат, эвиръыт.
Ыныкит рэчыпъэтгъэ, нымэйыӈӄин ӄалвэтчальын (выквылгын) мимлычыку варкын.
Ынӄэн амноӈэты ӄынинтыгын.
Гэнинтылин.
Чикэмнуӈкы иргъи.
Энмэн матальийӈын ʔэйӈэвыткульын:
Го-ой!
Эмнуӈычьын!
Инэнпэлӄувыкыльин-ым ӈот, наӄам лымӈэ.
Ынраӄ-ым нэмэ ӄъочатко иквъи:
Гэ!
Таам!
Мынпэнрывылгы!
Матальа ивнин:
Гык!
Ытлён-ым миӈкыри мынынтыгыр!
Гынанчемгъольэгыр.
Ынӈатал-ым нанмыркынэгыт.
Вынэ, гынан чинит, миӈкыри нытвайгыр?
Ӄэлюӄ-ым чит ӄымэк мэчынкы вальэгым.
Пойгын тэйкынин.
Энмэн ӄъочаткота пэнрынэн, энмэн ганпойгыльавлен, энмэн аны гэнпэӈъивэвлин, энмэн вай йыкыргэпы пойга нэнаркыплыӄэн, энмэн мутлымул.
Энмэн ӄынвэр гыткарытрыттэ пойга нинэчвиткуӄинэт.
Ӄынвэр элӄуткэ рытчынин.
Нэмэ матальийӈын ʔэйӈэвыткульын:
Го-ой!
Рэмкыльын инэнпэлӄувыткукыльин.
Тымнэн.
Гык!
ʔАмын-ым гарайгыт.
Ӄэлюӄ-ым ӄыӈавынрагтатгэ.
Энмэн матальийӈэн эвиръыт йымнэнат.
Ӈыраргарэ эквэтгъэт, эвыр ʔаачевматальыт, ынтуулпыр нэнлегьэн.
Энмэн ӈыпэгъэт.
Энмэн чит омӄапэнрыгъэ рэмкын.
Ӄлявылӄай ӄынур лымӈытвыгъи.
Умӄин ӄычалгын.
ʔУри рычьэчинтэвнин.
Чит вай гиину гэлгылинэт.
Ӄлявылӄай иквъи:
Гык!
Мури ӈот.
Ынкъам ӄутти иквъэт:
Гык!
Ӄымэк!
Йъарат ʔаачевматальыт найылгавӄэнат.
Пыкиргъэт.
ʔАачевматальыт люӈрэсӄивэ итгъэт, миӈкыри тыкэта.
Гуӄ!
Рагтыгъат, эквэтгъэт.
Ынӄэнат пыкиргъэт.
Ытлыгычгын гавъэӈӈолен.
Эккэт-ым ынӄэн-ым нотаялгытыркыт, энмэн ʔоравэтльа гэльулинэт, ганмыткойвыленат.
Ынтуулпыр гаалёмлен, энмэн гарыннолен, энмэн гэтэгинӈэтлин.
Ынкъам тэгинӈыплыткук, ʔээгты гэттэтлин.
Энмэн Тыӈагыргык гатвален, ӄээӄын гатвален.
Энмэн яральыт нэнатватӄэнат элгыргыʔыттъыйӈын, ынкъам яральа гатвылен Тыӈагыргэты.
Энмэн пэтле гэпкитлин, вай нытэлгэтӄин.
Тыӈагырга ивнин ӄлявыл:
Гынин вай ʔыттъын, яральа пэгчиӈу нэлгыркынигыт.
Чеӈыл рывэнтэннин, ивнин:
Аны ӄун тургин рэмкын ӄыгитэгын.
Энмэн вай рэмкын ӈотӄэн чымчеӄэй ӄалетлы.
Энмэн эмытъэт-ым мэрэт вай пинтыӄэтгъэт.
Тэргатгъэ ӄун-ым.
Энмэн люур илыръугъи.
Ынӈэ вай мэрэмэр.
Тыӈагырга ивнин ӄлявыл:
Тагам, ӄымэрэгтывагэ.
Ратанӈавӈэн!
Энмэн мэрэгтывагъэ.
Наӄам лымӈэ илиил уйӈэ нъэлгъи.
Нэмэ ӈэлвыл ынӄэн льунин ынин.
Ивнин:
ʔЫсӄэӄу, ярак рэпкиргъэ, ынӄэн ӄинэйылги.
Тэгъеӈу тылгыркын.
Ыныкир рэпкиргъэ, ынӈэ эрэсӄивкэ.
Гык!
Выква янот ӄыйытратгэ.
Плыткук ʔысӄэӄу ӄинэйылги.
Энмэн пыкиргъи.
Выква энаркэлегъэ, йытратгъэ, ʔысӄэӄу тымнэн, ринтыткунин.
Рэсӄиьсвъи.
Кыеквъи, эвын ӈэвысӄэту гэнъэтлин.
Энмэн лёлё ӄырэрыӈӈонэн:
Ынан ӄэйвэ ӄлявылегым.
Ӄуӄуну гэнъэтлин.
Ынӄэн мыргэв магчыко нытваӄэн.
Иквъи:
ʔУриӈан гэмыргэвигым.
Йытонэн.
Эвын ӈэвысӄэтиръу гэнъэтлин, кэмлилюну энмэн.
Вагыргыкэн ӄлявыл гэӈэвынъюсӄивлин.
Пыкиргъи.
Ивнин:
Рэӄыльигыт?
Ынӄэн ӈэвысӄэту нъэтльэ пынлёнэн.
Иквъи ынӈот:
Тыӈэвынъюсӄиквыр.
Ӄырымэнайгым ӈэвысӄэтигым.
Ӄлявылегым.
Ӈэвынъюсӄивыльэ ивнин:
Ӄэйвэ, ӈэвысӄэтигыт.
ʔАтав-ым ʔамын мыйъогыр.
Ивнин:
Аныӄун пойгын ӄыгитэгын.
Гитэнин.
Эвын таёлго гэнъэтлин.
Ӄуймунин.
Ӈавынрагтатгъэ.
Рыпкирэннин.
Нымкыӄин ӈэлвыл.
ʔЫсӄэӄу эйминнин, рыйытравнэн, мутлымул люӈэймысӄэтэ итгъи.
Ӄээргэл (?
)
эйминнин, рыйытравнэн.
Нитъыӄин мутлымул.
Элвэльин эйминнин, ʔэӄэмутлыльын.
Ынпырэквыт ʔэӄэмутлыльын.
Кырымӄор эйминнин, ʔэӄэмутлыльын.
Ваӈӄасӄор эйминнин, ʔэӄэмутлыльын.
Кырымынты эйминнин, ӄынур мимыл мутлымул.
Пэнвэл эйминнин, ʔэӄэмутлыльын.
Рулӄэюуӄэй эйминнин, наӄам-ым тэгмутлыльын.
Йытратгъэ.
Нэмэ йылӄэтгъэт.
Ыныкит ʔывэӄуч гитэнин кыевкы, эвын пырӄалгычгын.
Эвыӈӈогъэ:
Ынангэт, ӄэйвэ ʔоравэтльа, ӄытлыги ӈот ʔамын-ым рэӄэ левлеву гэлгигым.
Нытэргатӄэн.
Амгынонканота йъонэн.
Иʔам нытэргатэгыт?
Лявляквагырга ынӈот инэтчыгъи.
Таам, гымыкагты мынрагтатгыт.
Рыпкирэннин.
Энмэн ярачгын.
Йылӄэтгъи.
Галёлёнӈален.
Эвыӈӈогъэ:
Ынангэт!
Ӄэйвэ ӈэвысӄэтигым.
Эмӄэлелвынэ нивӄин.
Эмытъэт-ым Гынонканон иквъи:
Омӄаӈавтыӈкы ынӈин гэнъэлигыт.
Ӄырагтыгэ.
Пойгын ынӄэн таёлго нъэтльэн пойго гэнъэтлин.
Ынӄэн ивнин:
Кургыӈэвтынэ ʔынынтэгрэквыт!
Ӈилгэ гилгэтлин.
Иквъи:
Ӄилкымъетги.
Ивнин:
Тылянвык варкын восӄыран.
Ыныкит рэйигрэквъэ, ӄыкэгтэгилиӈыткуги, оонъылгын рэльуӈын, ынкы ӄиквичиги.
Ынӄэн рэплыткугъэ, митъэлыги киткинуӄэй раӄэргатгъа.
Ынкъам ӄырайъоӈгын.
Энмэн йъонэн, пинтыӄэтгьи.
Эвын мургин ӈотӄэн ӈаргынэн.
Эквэтгъи.
Пипиӄылгырэмкык пыкиргъи.
Гуӄ!
Рэмкыльын.
Ии.
Ратанӈавӈэн.
Эргатык рэмкын рэмӈигъэ.
Ӄол ӄлявыл нытъылӄин.
Ӄыткикви.
Энмэн киквъи.
Гивигъи.
Энмэн мыӈигъи.
Гуӄ!
ʔАмын-ым эӈэӈыльу итгъи.
Пилгэ пипиӄылгын гавъэӈӈолен.
Ынӄэн ӈинӄэйин льувльув рытватъё пэпэӄылгэты ынӄэн пилгык гатымлылен.
Нилгыпӄин-ым ʔамын.
Ытлён эюк вылгыналгын инъэтльэту мытрэйылгыт.
Ыныкит рэнмэлевэнӈын, нэмэ рымагтыкэн вагыргыкэн гамгавагырга лыги нэрэтчыгыт.
Рылыпъэннин.
Эгэгэгэгэй!
Выентогъэ.
Вылгыналгын инъэтльэн.
Эквэтгъи.
Ыныкит тылянвык выквыналгын гитэнин, эвын ӄоӄоӈалгын вай вытвыт ынӄэн.
Нэмэ тылегъи.
Гыргылягляга льунин.
Ивнин:
Како!
Рэмкыльын.
Ии.
Гуӄ!
ʔАмын-ым ытлён лявляквагырга гэнанкамэчгавлен.
Ээй!
Эмытъэт-ым гымнин ывик ӄийпыгын.
Эмчьачокалгын тылянво варкын нымлыӄэн.
Ытлён нарапэнрыгыт.
Гымнин ывик райпыӈын.
Ынкъам нэрэпиригыт.
Ӄывытрынтэтги, ӄывныткогэ.
Энмэн мыггыткак ӄынчымӄэтгын, ранмыӈын.
Рантогъа.
Гынин яраӈы чымче рэвытрэтгъэ.
Плеги.
Энмэн ниркэӈут мытвын?
Энмэн  Тынотгыргын, ӄлявын, вай энмэн эӈэӈыльын, энмэн гэчейвыткулин ваамгыргочагты.
Энмэн люур гэкэӈыльыт ӈирэӄ льунинэт.
Гуӄ!
Аны вай.
Ии.
Миӈкыри ӈот?
ʔАтав ӄун.
Ӈон-ым Тынотгыргына мынпэчгарэр, энарэра ӈан, нымнымэты ӈаан!
Гуӄ!
Ръэнут-ым!
Алымӈэ!
ʔЭквырга миӈкы варкын Тынотгыргын?
Ӄоо!
Миӈкы варкын гэмо.
Эльукыльин моргынан.
Алымӈэ!
Ӄоо.
ʔАмын-ым ытлён ымы гымнан гэмо.
Гэмо вальын, миӈкыри.
Итык-ым Нотармэна нэнӈивмык Тынотгыргына пэчгырэрынвы.
Алымӈэ!
ʔЫттъыёлынтальыморэ вай.
Яачы-ым унтымтылетэ итыркыт Нотармэнтэ, муульыт.
Эви.
О!
Тымнэнат ынкы.
Тынпынэнат.
Тынотгыргын ынӄэн ʔоравэтльан.
Кэльэт тымнэнат, миӈкыри эӈэӈыльын.
Рагтыгъэ, эквэтгъи ярагты.
Ынкъам вулӄытвик йылӄэтгъэт.
Эргатык эргыръогъэ, ынкъам ынӄэн кыеквъи, энмэн ӈан панэнагты ӄытгъи, ваамгыргочагты.
Ынкъам ынраӄ ӈирэӄ ӈэвысӄэтӄэгти льунинэт аймыльыт, наймээчьатӄэнат вээмык.
Аны вай!
Аймыльыторэ?
Ии.
Мигтури ӈэвысӄэттури?
Нотармэморэ.
Эви.
ʔЭмъим ярат?
Ӈутку-ым вай, лыгэн амэча варкыт.
Эви.
Тынотгыргынэн ныяаӄэн грэп аймээчьанма, кэльэӈэвысӄэтэ.
Како!
Микын яаркынэткы кавычьыгыргын?
Энмэн Тынотгыргынэн.
Алымӈэ.
Како лымӈэ Тынотгыргын йъарат нытэӈъэйӈэӄин, тэӈӄулильын.
Итык лымӈэ, кэльэӈэвысӄэт, итык лымӈэ Тынотгыргэгыт.
Го!
Вынэ, ӈунри-ым лымӈэ Тынотгыргыно митгъэк, гэмо гымнан Тынотгыргын, таӈгэмо, эльукыльин гымнан.
Алымӈэ!
Вэты, ӄыяаркынат ӈан.
Го!
Нытипъэйӈэӄинэт.
Плыткугъэт.
Аймээчьатыплыткогъат.
Рагтыгъат ынкъам эвыр ынӄэн Тынотгыргын лымӈэнагъэ, яалятгъэ.
ʔАмын-ым энмэн эвын Нотармэрым ынӄэн эрмэчьын, орвыткынык нывакъотваӄэн райвачык.
Камак ынӄэн, Нотармэ, кэлы.
Гуӄ!
Аны вай.
Ии.
Гэчейвыткуйгыт?
Тынотгыргына пынлёнэн.
Ии.
Эвын ӈот итык миӈкыри ӈот ʔатав Тынотгыргына тылӄытгъэк.
Эви.
ʔЭквырга ратгэмавӈэн.
Гэвэты ʔэмитлён Тынотгыргын, миӈкы варкын.
Алымӈэ.
ʔЭмитлён, гэмо гымнан.
Люӈльульын Тынотгыргын.
Ынкъам Тынотгыргына нэнамӈылёйвыӄэн Нотармэ:
Кыргам-ым ʔэми, Тынотгыргын нъыльугъэн, нъынникэвын?
Гык!
ʔАтав итык-ым тъыльугъэн, ʔатав митъэ тъынтын, миӈкыри вай гымнин тыӈэвыёттэ кытуркинэт гэкэӈыльыт ӄлявылтэ Тынотгыргына ганмыленат.
Эви.
Ээ.
Нотармэнӄач орвэты гэквутлин колё ʔыттъычгын, йылгынымэйыӈӄин ʔыттъын.
Ръэнут-ым, пиринин Тынотгыргына Нотармэ, эйминнин-ым ӄун.
Гык!
ʔАмын-ым ытлён ӈотӄэнайгым.
Тынотгыргэгым.
Э.
Ӄынвэр гальовылгыёченаморэ, тынмыркынэгыт.
Ӄынвэр ӄымэк энанмыгъэ ʔэптэ гым.
Гуӄ!
ʔАмын-ым ӄинэтрилги.
Ӄырым гыныкы мылӄытгъэк.
Тынынльальэгым.
Тынынльальыморэ вай чама.
Ӈотӄо рытриле мынтыркынэт.
Вынэ ӄырым, вынэ тынмыркынэгыт.
ʔАтав инэтэмъюӈыркын.
Гальоёченаморэ итык-ым.
Ӄытлыги ӈаанӄэн ʔыттъын мийылгыт.
Ӄырым ʔамын, ринэтэмъюӈгъэ, ӄырым.
Ӄэйвэ транмыркынэгыт.
Ӄырым вынэ мытэмъюӈгыт.
Иʔам?
Гэ, там!
Ӄун-ым игыт-ым мынрагтатгъан.
Этлы.
Ӄырым ʔыттъу ӄылгыгын.
Игыт вай гынан ӄынрагтатгын ʔора, ӄырым ʔыттъу ӄылгыгын.
Ынанъаёк ӈэвъыттъу трэнъурэтэвӈын.
Ныръэӄин-ым.
Ии.
Рытрилнин-ым.
Га-га!
Ӈэвысӄэтти, ӄыгагчаквытык, ялгытыльыморэ, ныватыльыморэ.
Эӄылпэ айвалӄылӄагтэ мынынленэт ынӄоры.
Тынынлягъат.
Плыткугъэт-ым кэльэт, пэлӄынтэтгъэт, гынтэквъэт ырыгнотагты.
Ээ!
Тынотгыргын рагтыгъэ.
Энмэн вай ынкы элеръугъи, вээмык вагъэ ӄача, Тынотгыргын, пэчгыкагыргыӈкы.
Гык!
Како, како!
Энмэн аны гэчыпъэтэ ыннээн, ваамычгын лыгэн гамкытлылен ыннэ, рыпэт вээм пылыльэтык нылвавӄэн ыннэ.
Чымӄык ӈан нотасӄэты ыннээн ныпанчатӄэн, эмйыръэ вээм.
Ынкъам-ым эвын гэгъевлин, ръавычгыт, аӈӄагыннэкыт, эмнуӈкы панчатык нымпэӄинэт ӄун-ым, гы!
Ынӄэн ӈэвъыттъын гыръогьэ.
ӄаамэл мэйӈэльын.
Гык!
ʔАмын-ым пылвынта, яӈӄэпылвынтыӈэлгийӈа гаквотытвата, рэлку вай, чоттагнык рынолыӈкы.
Го!
Энмэн эвыр лымӈэ Нотармэ Тынотгыргына чит гэпкитлин.
Энмэн вай яраӈы нымкыӄин, гангэӈынтыватленат ярат-ым ымыльо, увиритӄэйгинив вай ынкъам вай гакваръолен ынкы, чит-ым ытлён тымыткоркынэн рэмкын.
Ынкъам ынӄэн Тынотгыргынтэ ымыльо энаральыт гэйылӄэтлинэт ӈэнку, люӈыгъевыльыт.
Како!
Како!
Вай ʔыттъыйӈын ӈан ʔэквырга вотытвальын этынвэты нытавтаватӄэн:
Гав, гав!
Гэйылӄэтлин этын ӄонпы.
Како!
Како!
Колё ӄолейӈын ванэван нывалёмнэн.
Энмэн аны амъяйвача вутилгын гэмлелин, этынвэты гапэнрытколен йылӄыльэты, ынӄэн вай, ʔаргыпы гэйгулин ʔыттъэ.
Энмэн кыеквъи, наӄам мэӈӄо пинтыӄэтгъи, гантолен, гыргоча гантолен.
Како!
Како!
Ганмытколен кэлы Тынотгыргына, эвыр ʔыттъэ чама, ʔыттъычгын гэвинрэтлин.
Эмытъэт-ым ӈанӄэн Нотармэ гэгынтэвлин, чымӄык ганмылен.
Тынотгыргынэн рэмкын егтэлгъи.
Ынраӄ-ым вай ӄулитгивик Тынотгыргын ынръа гарыннолен, кальагты Нотармэна гарыннолен.
Энмэн пыкиргъи.
Нотармэна ивнин:
Етгъи?
ʔАмын-ьм ытлён тынма инэнтыгъи ӄымэк, игыт-ым ытлён ʔора тыйъогыт.
ʔАмын-ым ытлён мынмаравмык.
Ээ!
Янот мынрэсӄивмык, мынӄамэтвамык.
ʔАмын-ым ытлён ӄырым.
Тъэнӄэтыркын.
Ээ, тагам!
Тынотгыргын тымнэн.
Ыныгнутэк нэрмэӄин кэлы.
ʔАмын-ым аны гараӈӈытален кальагты?
Тымнэн, тымытконэн ымыльо.
Плеги.
Ынраӄ энмэн ӄол ӄлявыл нытъылӄин, гырголкэн-ым ӄлявыл ръэнут-ьм эвыр, ӄоо, ръэнут гъэйӈэвэ, гивэ ынӈот:
Китъам, ӄыетги, выёльо мылгыгыт.
Миӈкыри, ʔэми вай, миӈкыри мытытваркын, миӈкыръим эвын йыӄӄэй гымнан мыльугъэн, тывэлвачьатыркын.
Гыныӄӄачвакаӈынвык-ым выёльо мылгыгыт.
Ӄэнарэргэ.
Миӈкыри ʔэтки ӈот авъёльыка тытваркын.
Ръэнутӄэй нинэймитӄин пытляӄ эвъянвыткольа, уттыӄэй эвыр лымӈэ ʔатав гырголӄлявылё нинэлгыӄин.
Ынраӄӄаат.
Янотлявтэпы нэнагнатӄэн, гивэ ынӈот:
Янотлявыт, гынин кырыӈэт ӄинэйылги, гакаӈӄаано ныяанэнат.
Ролтаннэнайпы лыгэн тиӈы нэнагтоӄэн.
Ынраӄ ӄлявыл нэквэтӄин, нэнарэрӄэн, янот ӈотӄоры - Нотасӄывагыргын нэнаёпатӄэн.
Ӈэнри ныпкирӄин, нивӄин:
Ытлён етгъи?
Ӄытлыги пэнин олвытвальын.
Ии, тыетгъэк.
Лымӈэ ынраӄ мэӈин?
ʔАтав лыгэн выёльо нылгигым, тыетгъэк.
Ытлён вай ʔэмитлён, ӄлявыл миӈкы варкын?
Этъым ӈутку?
ʔАмын-ым ытлён тытгэматыркын.
Гуӄ!
Тытгэматыркын.
Э ми, нывэлвачьатэгым, уйӈэ, гэвэты, миӈкыри.
Ынраӄ ынӄо нэквэтӄин, ӄэлёӄ-ым пэнин олвытвальын, наӄам лымӈэ нынэтгавӄэн.
Нивӄин ынӈот:
Гык!
Миӈкыри мылӄытгъэк, миӈкыри нъэлгъи?
Гырголвагыргэты нэквэтӄин.
Го!
Етгъи?
Ии.
Нырэӄигыт?
ʔАтав, тэнарэрыркын, выёльэгым ӈот.
Алымӈэ!
ʔАмын-ым ытлён вэлвальыморэ.
Ӈутку люӈыпкитльэн ӄлявыл.
Гэвэты миӈкыри.
Эви!
Наӄам-ым эвӈан-ым, миӈкы?
Энмэн нэмэ нырагтыӄэн, нэнайъоӄэн, въильын-ым ӄун-ым ынӄэн нинэйилюӄин.
Нивӄин:
Гуӄ!
ʔАмын-ым уйӈэ, миӈкыри, тымэтэквъэк, амгэмачата рэмкын итыркын.
Унмыӈан-ым эвын, миӈкыри мыльугъэн?
Ынан волӄэты, волӄырамкэты ʔатав мылӄытычгатгъак.
Вулӄык ныпкирӄин.
Етгъи?
Ии.
Гоӄ!
Како!
Эвӈан ӈотӄэн.
Ӈутку нинэльуӄин энарэлльа.
Како!
Ӈутку?
Ии.
Ӈутку ныпкиригым, лыгэн-ым ӈутку нытвайгым.
Гуӄ!
ʔАмын-ым мынрагтымык!
Выёльэгым.
ʔАтав лыгэн инъэйӈэквъи.
Мынрагтымык.
Мынльэтэтгыт.
ӄоныръым ытлыгын, эвъянвыткольын, чамаӈ ытлён.
Люур вай ӄэглынангэт нывъентоӄэн въильын.
Ӄулиӄул нэнагтоӄэн, ратанӈавӈэн, нымэльэв нывакъоӄэн.
Ынраӄ Тыӈагыргэты нэнавэръыванляӄэн.
Нивӄин ӈот:
Миӈкыри ӈот, эвиръэкэ варкын ӈот кмиӈыӄэй гымнин.
Кэтэм эвиръыӄэгти ӄинэйылги.
Мыныйпыӈатынат.
Ынкъам ӈутри гырголягты.
Лыгэн эвиръыт эймитэ нэнанавэръэпатӄэн.
Нивӄин:
Гоӄ!
Айъокэгты вальыт эвиръыт тыныйпыӈатынат гыныкы.
Ынкъам нэнанрагтатӄэн чама ёрогты.
Расӄэвыӈӈок, ратвыӈӈок, чеквэ нэнанйытравӄэн ымыльо ывик.
Гык!
Ӄонпы нинэнмэлевэтӄин.
Ытръэттэгын.
Гыннэкэты ʔэйӈэвыткукин.
Имыгынник тъэйӈэвыркын, имыръэӄэйыръычьын ынантоттомгаттагныкэн.
Ӄэгвэлюк тыяаркын, ытлён-ым наӄам натчыӄэн, эмыраӄэты натчыӄэн, эвытрыкыльыӄэй.
Ынпывэлюк тъэйӈэвыркын мыральо, ӄувчикычьын тыныпъючивын.
Гык!
ʔАтав мынтэнмавмык, мраткольын ныӄолентогъан, ынӄэн-ым ытръэттэгын.
Ынӄэн-ым игыт нытипъэйӈэӄин:
Кэтэм, кэтэм, О, микигыр?
Айвэкэн вытгыр тыяаркын, игыткин вытгыр тынпинтыӄэвыркын, тыпуйъэкэлиркын льулӄыл, гамгаваратэты, гамгагыннэкэты тытчыркын гэвэты, гамгаваратэты гэвылтэты тынъэлыркын, лыгэн льулӄыл пойъакалепэраркын.
Нотасӄыткынык ымы ӄуймэвирик элгээркэ тынъэлыркын, ымы гымнин ʔываллыӈын ӈыронлыляльын ныгынрырӄин, нэмэ атчыкалы нинэльуӄин, кэльин-ым лылялгын ымы элкымъеты нинэнтыӄин.
ʔЫттъыёл ынӈатал ымпэвата нинэнтигым.
Ӄэгвэлюкин въарэгыргын тыяаркын, ӈунку ымы ʔаӄайӈо-ым вальын ымы.
Алгыаргырыӈка ымы трэрэсӄивыркын элгулеӄ, трэлымкэтыркын.
Имыгынникэ ʔылгу нэлгыркынигым, гэмгэгынникэ мэйӈъылгу нэлгыркынигым.
Ымы лымкэпы мэчынкы ӄымэк гэнъэлигым, ʔэквыргъам чотгэӈкы вальын очо нинэлгигым.
Тыттугъэн, ымы рэчгэтава тынтыгъэн, нэмэ рэпъэрава.
Ытръэч.
Ылвылю торыгрык ныръэлетӄин ӈэлвыльык, ӄлявыл, этын ӈэлвылкин, нивӄин:
ʔАмын-ым ытлён мынтаӄаалвавмык.
Ынкъам рытэӄэвыт нытэйкынинэт.
Ӈалвыльэты нылӄытӄин.
Ынкы ӈэлвылекы нэвъянвыткоӄэн Гынонвагыргэты:
ʔАмын-ым ытлён гырголенайгыт, тэӈъэлетыркын.
Ӈотӄэн-ым ʔэчойпыркын, нэмэ ӈутку ынкы ынӈин вальын тыльугъэн.
Гынин уттуут ӄинэйылги, ӈотӄо егычгэпы тынпыркын.
Айватъымгыпы тынывъентэвыркын.
Валӄылепы тынпинтыӄэквъэн.
Нутэсӄык тыныпкирэтгъэн.
Нэмэ ӈотӄэн нутэкин рынгылвылю рэӄэ лым мъылӄэпгъэн?
Гэмгэнутэкин пэрӄалгын айвалӄылык тъыйӈэгъэн: миӈкыръим нъилюльэтгъэн?
Ымы нутэкымчирэ вилют тырэнкувлыпэвӈынэт.
Еӄаак-ым пэнин мычвъаглыӈын тыпрыркын, еӄайпэчго тылгыркын, гэмгэръэкин ʔаӄаткэн миӈкэтэ еӄачыкогты нырэсӄивыркын.
Торыгтоӄаёоно тытэйкыгъэн.
Вагыргэгыт!
Ынӈэ ивну инэлгыкэ.
Ынан трэтэӈынӄысӄычевӈын.
Нэмыӄэй гыттагты-ым вальын пууръу трэйылгыт.
Ынкъам-ым нычиӈкъэттывэӄин.
Ӄытлыги ынӄэн эвъян нэнайпатӄэн энмэн.
Ынкъам нивӄин:
Гу!
Ӈэлвыл ӄыгтыгыткы.
Нынрагтатӄэн.
Нывинтыӄин ярак.
Айвачы нынтакаӈатӄэн, ӈылгыл мэӈӄо-ым ныйъоӄэн, ымы кылявык нылвавыӈӈоӄэн, миӈкыри нитчевӄин.
Ытръэч.
Ынкъам ынраӄ гэвулӄытвитэ, ӈалгыл тытлынолыӈкы ӈирэӄ кайӈыйӈыт гэквутэ, гивэ ынӈот:
Гы!
Мэйӈынӈин вальыторэ!
Торыӄӄач мэвын мынрэӄэквъэн-ым мэӈӄо.
Энмэн вай ръэнут ӄол, кэлы, нэмэ ныетӄин, ныйъоӄэн.
Миӈкыри ынӄэнат нымаравчетӄэнат, миӈкыри ӈот ʔаӄарасӄэвы-ым вальыт, ʔаӄамгоӈ-ым вальыт.
Ынкъам ынраӄ ынпыӈэвӄэй лыляпылмыльыӄай, элынекыльыӄэй, пылвынтыканчеӄыльын ынӄэн-ым вай, ымныкэрэт нинэнилюйвыӄин ӈалгылегты, миӈкыри ʔэтки айылгыгыргын, ʔаӄантымляты-ым вальын.
Ынӄэн-ым ынӄэн яраӈы ӈотӄэн, лыганлыӈӄач рагролмыкэн, ӈирэӄ пылвынтытъаляйӈыт, пылвынтыеӄальыт, пылвынтырэлыльыт, нирвыӄинэт ымыльо еӄат.
Нэмэ ӈотӄэн ръэнут пичыкэвыльын кальайӈын, тэгинӈычьын, нэмэ нырагтыӄэн, ранмэпы эпынмэпы нэнамгоӄэн, нэнантымлятӄэн, нэнаркыпчыӄэн, нинэлпивӄин, нытленпыткэвӄин.
Тымӈэнотагты ыныгмутлык ӄынвэр нальэӄатӄэн.
Нинэнымчевӄин, нынааӄэн.
гэмгэкэльэтэ эрэсӄивкыльин, гамгавъэгырга гэвэты вальын.
Вулӄытвик, йылӄэтык, рэӄыткутэ нэнантымлятӄэн, нивӄин-ым:
Гу!
Ӈотӄэн яраӈы ʔамын-ым мынрэсӄиквъэн.
Вынэ, ии.
Ӈанӄэн ныкэмлилӄин.
Нытытлыарэрӄэн, уйӈэ атытлыка.
Тытлыльок нылвавӄэн.
Гуӄ!
Эвӈан мэӈӄо мымгогъан?
Тытэӈэт вай-ым ӈаны, тытлярэры мытылваквъан.
ʔАмын-ым эвычайпы мымгогъан, чоттагнычыкойпы мынпинтыӄэтгъэн.
Нотасӄычыкогты нычыпъэтӄин, ынкъам ӈоонко нывъентэтӄин арагляӈгыпы, миӈкыри вай яраӈы ампылвынты.
Нэмэ ныйъоӄэн:
Гуӄ!
Вай-ым ӈан, мэӈӄо мымгогъан, наӄам ӄулильэтыркыт ынкачыкойпы ʔоравэтльат.
Китъам мыттэтгъэк.
Ыннэн ӄлявыл ныттэтӄин.
Рыногыргын-ым льунин.
Гу!
Ӈотӄэн.
Ӈотӄо мымгогъан.
ʔАмын-ым вай ӄыӈилгэтгыткы.
Гытката-ым ныкэӈкэлетӄин, нырэсӄивӄин.
Нычьууӄин наӄам иргынульын рыногыргын, ӄынвэр нинэлпивӄин-ым, мутлымул-ым нынтоӄэн, йигйи-ым, ӄэчейыръын-ым.
Энмэн тъыле:
Го!
Мэй!
Ӄинэтиӈуги.
ʔЭтки тывъиркын.
Гуӄ!
Тъэӄэрэгъэк.
Ывик тынъэӄэрэквъэн.
Тиӈунин.
Йигйи-ым ʔэмэтэ, ӄэчейыръын ʔэмэтэ лыгнин.
Гуӄ!
ʔЭтки.
Мынпааквъан аны.
Антымлятка ынӈэ.
ʔЭтки ывик тынъэӄэрэквъэн.
Въэгыргын пэтле тыльугъэн.
Раӄылӄыл-ым вай.
Нынпааквъан.
Аӈӄагыннэккэн эвъян ӄол.
ʔЫтвыльыт эвыр гэлкылинэт, ынӄэн ръэнут рыркагэнэв ныйъоӄэн гилгилык, нутгыӄин-ым гилгил.
ʔЫтвъэт выргыргэтыркын-ым ынӄэн-ым ӈан вай йылӄыльыт-ым рыркат.
Гуӄ!
Гэвъянвыткота, гивэ ынӈот:
Гуӄ!
ʔАмын-ым рыркат пылвынтоӄӄамата нытынъимпэтӄинэт вилют, миӈкыри выргыргын рырката ванэван ʔынвалёмгъан, кэвычьычгу рырката.
Ынӈин ӈан лыгэн гэпкитлин, гэймитлинэт-ым ымыльо.
Энмэн ынраӄ вай-ым ӄол ӄлявыл гавъэӈӈолен, гэручевлин, энмэн ӈаанӄэн ӈоонрэ мэткиит ганынтоӈатлен, энмэн ръэӄэе ʔыльылӄэе гамалеткота.
Ынкъам Гырголягты, Чыгайваамэты лыгэн ʔэйӈэвэ, гивэ ынӈот:
Чыгэйвээм, ӄыетги, выёльо мылгыгыт.
Ӄоныры-ым Ыӈэнэӈэ ʔэйӈэвэ чама.
Илиил-ым, како!
Нэнаномавӄэн ваамычгын, ʔоравэтльан-ым пыльыльынво нынъэлӄин, имыръэнут нэнамалеӄэн, тылвуйӈэ нынъэлӄин, наӄам уйӈэ.
Ръэнутӄэе нинэнинтыткуӄин мэмлыйӈын, имыръэнут пыльыльэ вай нэнамалеӄэн.
Ӄытлыги вай ӄлявыл, ʔоравэтльан нымэлевӄин, ӈоонӄэн панэнагты гэнльэтэтэ.
Ӄууркыл нинъэйӈэвигым.
Нанӄын-ым вай ӈотӄэн кэӈычвыну нинэтэйкигым.
Ынкъам ныӄитыӄин, гаӄэтыкватлен, миӈкыри ӈогӈоглыӈын ынкы, ымы вай ныӄитыӄин ӈогӈоглыӈын кэӈычвынык.
Тъычгыргын-ым ӈотӄэн.
Гуӄ!
Нанӄэгыт, тъылигыт, ӄитыкэӈычвыну тытэйкыгыт, пэтыгэлчыӈо, ʔаӄагэлчыӈо.
Гуӄ!
Иуӄ!
Ӄууркыл нинъэйӈэвигым:
Ӄууркылигыт, пэнинэйгыт лейвыльигыт, гыныкаӈӄасӄаӈынвэгыт.
Миӈкыри ӄынтыгын ӈотӄэн кэӈычвын?
Ӄэтыкватгъэ, лявляврамкычга нэнӄитэтгъэн?
Энмэн вай еӄайӈын гынин, миӈкыри ӄыгтыгын?
Энмэн вай нинупыткуӄин ӄэтыгыргын, ӄытлыги-ым ытлён вай тъычгыргын.
Имыръэнут вай мимлычыкукин, эймысӄэтыльын тынэквэтъюугъэн.
Рынгылӄэвэтэ нынтыӄин.
Эгыткэнагты выёльатыльэты нылӄытӄин.
Нинивӄин:
Ӄэйвэ, тыплыткугъэн.
Ээй!
Ынраӄ майӈаӈӄайӈын нинъэйӈэвигым:
Гуӄ!
Иук!
Майӈаӈӄагыргэгыр, ʔумвээм аӈӄачормыкэн ӄивэтыльын ӄынлигын.
Аӈӄайгыйӈын ныетӄин.
Йыӄыпэлюн, мэйӈымъэлюн нинъэйӈэвигым.
Рылгыт-ым вай ынӄэнано нинэтэйкыӄин.
Ынкъам нанӄын нинэнйимивӄин эвъянвыльа.
Ынӈин нывэтгавчетӄэн.
Мынгыт нанӄык рытрилык ӈутку вай, кэгрилти йыӄыпэлю нинэтэйкыӄин пытльа.
Ынӈин рынма ʔыттъыёлягты нинивӄин:
ʔАмын-ым ытлён ӈоглыӈын янра тынтыркын, тынлыплятыркын.
Ынкъам яалегты вытры ӈунри, ʔамын-ым ытлён майӈаӈӄайгыйӈына выютиӈуркынин.
Ынкъам эрэтыркын аӈӄак.
Арачгатыркын-ым ытлён.
Пэнин ӈуткэкин выквыӄагтэ (ӄытлыги-ым ӄэчейыръын) тэӈимлыкэ нынъэлӄинэт, таӈаӈойыткынка.
Нэмэ уйӈэ мимлытъулӄэй ынкы.
Таӈкыргысӄыйӈо гэнъэлигыт.
Ӄыргоэнноткыно тытэйкыгыт.
Гыргылягляг кавральатыркын энноткынык, нутэсӄыкин ʔэлепыргын рыгрыга рыкавральатыркынэн.
Ынкъам нинэттуӄин эвъянвыткольа.
Ынкъам чиниткин кагрэллыӈын нэначеӈкъалярэӄэн.
Ӈаргынойпы ʔыльылӄэй нэнагтыӄэн, нинэнлыгэтӄин йыкыргычыко.
Въаглыӈын нэнагтыӄэн, ʔинничгык нинэнитлитӄин.
Нинэчиӈкъэттывэӄин, ныплыткуӄин.
Инъэтэт ынраӄ ныгтоӄэн.
Рорат.
Тэючгыӄэй нинэтэйкыӄин ныппылюӄин, ынкы рорат нэнаёӄэн.
Ынкъам ӄоӄоӈалгын нэлгу, тэкичгытъулӄэй, мэмычечгын-ым вай.
Эӈэӈыльа вай, эвъянвыткольа, нэнанрагтатӄэн, нинэныпкирэтӄин.
Рагролмэты нылӄытӄин.
Ынкы, ӈутку, нэнагтоӄэн рагролмык.
Рорат-ым нэнанмыӄэн валята.
Ӄаанмыё-ым вай.
Нинэнинтыткуӄин эвъянвывагыргэты, ымы ӈилгын нинэнинтыткуӄин, кылылялгын, ымы тааӄ нинэнинтыткуӄин.
Ынӄо ныплыткуӄин, нырэсӄивӄин.
Нывулӄытвиӄин.
Нытлыӄэнат.
Ынӄо ныгъевӄинэт.
Айвэкэн тъытльэн нэнаёпатӄэн.
Нинивӄин:
ʔЫмто?
Ӄэйвэ, мачетъопэл.
Ынраӄ вээмӄэй нэнагтыӄэн ныппылюӄинэӄэй.
ʔЭчуулгын нэнаёӄэн, малечгынӄыл.
Чама нинэгытэвӄин энмэн.
Ынкэтэгнык ымыльо нымэлевӄин.
Ӄонпы нинэнмэлевэтӄин.
Ытръэч.
ʔОравэтльан-ым ӄол гэвъилин.
Ӈоонрэ гэлӄытлин нотагты, миӈкыри рэлку вама еп.
Нынтоӄэн ʔоравэтльан.
Тыӈагыргэты, Гырголягты нывэтгавӄэн.
Нивӄин:
Го!
Тычинъюргэтыркын.
Ратанӈавӈэн!
Микынэ мыванлягъан?
Ытръэч гыт этъопэл.
Гу!
Гынин ʔыттъын ӄинэйылги.
ʔАтав ʔыттъу мылгыгъэн, ʔэптэ гым.
Кмиӈын гымнин-ым ʔылгу тылгыркын.
Ӈанӄэн ӄытгъи.
ʔАтав ынӄэн выёльо мылгын.
ʔЫттъын ӈотӄэн пытляӄ ӈутри нинэнтыӄин.
Ӈачгымынга нинэймитӄин-ым ӄынур.
ʔОравэтльан въильын вэлёйпы нинэттуӄин.
Нэнаӄъоляӄэн: Уу!
Уу!
Ынӈин.
Ӄытлыги ӈан ʔыттъэ нинэркээчьивӄин, въильын ынӄэн, эквэтыльын ӈан гаӄолема, гатавтаватръота нинэркээчьивӄин: Гав, гав, гав!
Нэнагаляӄэн ʔыттъыёча, нэнатавтаватӄэн-ым рыягнавкы, нэнапэнрыӄэн тылельын.
Лымынӄо нэнанкавравӄэн.
Ӄынвэр ӈанӄэн нинэнпэлӄынтэвӄин.
Увик ӈотӄэн нэнайпыӄэн-ым, нинэнрэсӄивӄин.
Нывъентоӄэн, нымэлевӄин, митъэвъильын.
Ынкъам нэюӄин.
ʔАмын-ым ытлён ӈэвысӄэтигыр.
ʔЫлгу нэлгыркынигыт ʔывэӄучитэ, рыпэт-ым гым ʔэнӄу эналгыӈӈогъэ.
Ӄырымэнайгыт ӈэвысӄэтигыт.
Чыгэйритльуну тытэйкыгыр, пэнин рэтльойӈын гэпээтлин.
Ынкъам ʔывэӄуч кэйӈу тытэйкыркын.
Ӄоленотайпы нэмэ кайӈычгын етыркын.
Пэнин аӄамэтвакыльэн.
Йъарат-ым гэгытъэвлин.
Ӄытлыги рэтльойӈын лъуркынин, энмэн льунэӈу рунин.
Энмэн этъоӄааӄын-ым гырэлгъи.
Энмэн гыралчыӈо гэнъэллигыт.
Ыныкит ʔывэӄучитэ гитэркынин, миӈкыри - раӄылӄыл.
Эмгитэтэ пайваӄо рытчынин.
Гымнан-ым ӈотӄэн, ывик гымнин, торыргатпальотано тытэйкыркын.
Лыгэн рыгрыга-ым чотатыркын.
Ӈунӄин-ым ӈэвысӄэт, ʔылгу лынъё, пэлянэн, гымыкы тагъяӈыӈӈогъэ, ӄымэл ынӄэн ӄол гитэк-ым чермыӈгыргын.
Тэленъеп энмэн ӈотӄэн нутэсӄын эмтинтинэ, ӄынут эмгилгил.
Мэӈӄо ӈаргынойпы гэрэтлин нанӄыльын ʔины.
Энмэн гаӄъолялен таӈъымъылёӈэт, ныкирит, ӄэлюк галгэгръоӈӈӈолен ныӄуннытыӄин.
Ӄынвэт ӈэйкинэт лявтыткынтэ уръэквъэт мэмлепы.
Колё-ым ӈэнри ӄытгъи ʔины ынкъам ынкы гагръолен.
Ынӄэнынэ ӄынут гантомгавлен кутэсӄын ынкъам гынникыт.
Ытръэч яалегты ʔоравэтльат мэвын миӈкри гатомгатленат?
Ытръэч.
Энмэн.
Тэленъеп амӈырооткэнаргарэ вальыт йичьэмрэтти нъытвыткуӄинэт аӈӄагты.
Колё ръэв амӄынъычо нынмыткоӄэнат.
Ӄол нитӄинэт ръэвук нылвавӄэнат.
Ӄынвэр гынунэтгъэт, наӄам ръэв панэна нылеӄин.
Колё нырынгычьэтӄин, ʔэчгынрэ гынунык нанмыгъан.
Наӄам амноӈэты нылвавӄэн ʔэмэтык: нымэйӈъэв гаёʔоръолен.
Ӄынвэр нэтрилгъэн ръэв, наӄам ытри тылек лывавыӈӈогъат.
Гынонэты ганлыплятленат.
Ӄынвэр вулӄытвигъи, аӄэрыка нъэлгъи ӈаргынэн.
Люур ынӄо наӄамлым мэлетгъи.
Ытръэч колё вусӄымчыку.
Люур авынтылягты ръэрин чыгэйык иргъи, ӄынур аӈӄачормык.
Ивнин ьнпычьэ ӄол йичьэм:
Ръэрильын ӈыпэгъи.
Янор ивнин лымӈэ:
ʔЭми наӄам эквэтгъи, ынӄоры люур ӄулилетгъи:
Ынӄоры паагъэ ӄулильэтык.
Нэмэ ӄол тыӈивынин:
Колё ръэнут льунин таӈычьыгыргын, кита ӄыёпат, лютъым ынӈэ эӄысӄычевкэ.
Нэмэ ӄол ӈыпэгъи.
Люур нэмэ оратвака:
Како, како ынӈатал таӈычьыгыргын!
ʔЭми нэмэ тымӈэквъэ, нэмэ ӄонпы.
Ӄол тыӈивынин:
Кита лымӈэ ӄыёпат.
Лют-ым ынӈэ эӄысӄычевкэ, ӄывалём!
Оратвака нэмэ навалёмын:
Нэмэ ӄонпы люнъетэ, тымӈэквъэ.
Вынэ лымӈэ ӄыёпат.
Ӈыраӄав ытлеӈи тыӈивынин:
Нэмэ эквэтгъи.
Нэмэ оратвака ӄулилетгъи:
Нэмэ ӄонпы люнъетэ, нэмэ мытлыӈӄав тыӈивынин, ивнин:
Нэмэ эквэтгъи, нэмэ оратвака ӄулилетгъи:
Нэмэ ӄонпы тымӈэквъэ.
Нэмэ ыннанмытлыӈӄав тыӈивынин: — Како, ръэнут таӈычьыгыргын!
Нэмэ эквэтгъи.
Нэмэ оратвак ӄулилетгъи:
Ытръэч ӈирэргэри нъэлгъэт.
Ӄол ӈинӄэй.
Ивнин:
мыӄысӄычевык, кита мыёпатык.
Ынӈэ миӈкыри элӄыткэ, ынан трэеты, ӄывалёмгэ, ваа!
Вай тымпэркын,— ынӄоры эквэтгъи.
Нэмэ оратвака люур рай иквъи:
Нэмэ паагъэ ӄулильэтык.
Како, ʔамын ынӈатал таӈамгымнан ӄувчемгъогты тынъэлык.
Миӈкри триты, наӄам миӈкыри трэлӄыты.
Колё вусӄымчыку ӈаргынэнэ
Опопы ӈутку ʔытвычыку мывъигъэк, — нычимгъуӄин ӈинӄэйэ
Колё найылгавӄэн, ымы ʔаӄампаӈ.
Ынӄо лыгэн ʔимпылтэтгъи ʔытвычыку.
Люур ʔэмпытвама нъэйӈэвын ытлён гырголяйпы:
Эӄылпэ гитэнин гырголен: эвын аӈатлыӈын ныӄэргатӄэн.
Люур иквъи:
ʔАтав ӄэквэтги, ытръэч тумгык алваӈӄач ӄытагэ, вэты мраӈӄач.
Лыгэн ӄонпы ӄылеркын.
Ӄэйвэ рэӄэ нэривыркынигыт, ӄивыркынэт.
Чиӄӄырым торыкы мыетык.
Лыгэн ӄылеркын.
Ынан эвыр авынтылягты ръигнэты рэӄык ковлёкы вальык.
Ынӄэн ӄыпиригын, рылгэ ӄытынпыгын, ынӄо ӄивкичиги ʔанӄавтагнэты.
Ынӈин гитлин.
Авынтылягты гъигнэтлин — эвын клёкалгын.
Иквичигъи, чама ӄынур ӄамэтвагъэ.
Нэмэ эквэтгъи, ʔОтчой гэлелин.
Люур мэчыӄэргын рывытрэвнин — ытлён ныппылюӄин.
Нэмэ люур ʔигнэтгъи, нэмэ пиринин ковлёкы вальын, нэмэ тынпынэн рылгэ — эвын лыгоонъылгын.
Ынӄоры нэмэ эквэтгъи.
Гынмылкинэк мэйӈэтгъи мэчыӄэргын.
Колё ээк ныкамаграӄэн.
Нэмэ авынтыляма ʔигнэтгъи, пиринин.
Нэмэ эвын ковлёкы вальын, нэмэ рылгэ тынпынэн.
Нэмэ гиквичилин, ынӄо иквъи:
Эвын леӈытлыӈын рунин.
Ынӄоры нэмэ эквэтгъи.
Люур льунин мэчыӄэргыӄэр.
Колё мэй ныкамаграӄэн.
Ынӄоры ӄээӄын тылегъи, эймэквъи аакӄэргыӄэр нывусӄэвӄин.
Эвыр эймэквъи, колё наягнаан нымкыӄин ʔоравэтльата.
Ынанъыттъыёлкэн пыкитльэн ынык вынэ кэгынмэ кыплынэн.
Гитэнин ынӄо кагынмычыколгын — эвын ганмылен гытлемранлыӈын.
Люур ӄутырык нивын:
Пыкиргъэт, эвын гытлимрэнин йыкыргыт ӄымчучьыльыт.
Пыкиринэӈу ӄэмэӈы нагтогъан, никвъэн:
Аны рэмкын гаӄамэтвален, ымы ытлён ырыгрээн.
Наӄам ӄэмэӈы нэнэвчирын ӄымчучьэ йыкыргыкэн.
Ынӄоры никвъэн:
ʔЭквырга пэнинэкинэк чымчаӈ рэлегъэ.
Ыныкит нэмэ нараягнагыт, нэмэ ʔыттъыёл пыкитльэн кэгынмэ ӈалгыл ӄыркыплыгын.
Ынан эвыр ръэнут рэльуӈын.
Итык-ым эмгынунэтэ гыныкы пыкэрынвэты, ынан эвыр ынӄоры миӈкыри нэрэнинъэйвыгыт.
Эмтынэвык нэмэ эквэтгъи.
Люур нэмэ мэчыӄэргын колё ныкамаграӄэн, ӄынвэр эймэквъи.
Нэмэ наягнагъан нымкыӄин ʔоравэтльата.
Ӄол нэмэ нинъыӄин нылеӄин.
Вынэ нэмэ кыплынэн ӈалгыл кэгынмэ.
Гитэнин: эвын ʔалямранльыӈын.
Люур ӄутырык никвъэн:
Ынӄо нэнрывинрыгъэн.
Пыкиргъэт.
Эвыр эӄылпэ ӄэмэӈы нагтогъан.
Аны гаӄамэтваленат.
Наӄам йыкырга ворвыльэн ӄэмэӈы нэнэвчирын.
Ынӄоры нэмэ нивын:
Игыр ытръэчтэгын нымным райъоӈын, ытлён колё нымэйыӈӄин.
Яраӈы ыннэнчьэн, эвыр рэпкиргъэ — лыгэн ыттыннанвык ӄытвэтчагэ, ынан эвыр нэрэльугыт.
льунин ӄлявол.
Лыгэн авъеткынка тъынин, наӄам люӈивэ, рэсӄиквъи.
Ивнин ӄлявыля:
Ӈэвысӄэтэ ивнин ʔаачек:
Рэсӄиквъи.
Ивнин ӄылявыля:
ʔЫтвыткульымури, ёʔота ганлыплянморэ, ръэвӈыттыльымури.
Рыпэт восӄымчыкотагнэты ганлыплянморэ, наӄам гымнин ымыльо уйӈэ.
Виин ӄэмтынэкви.
Аны гэйылӄэтлин.
Эргатык кыевык ивнин:
Ӄэглынангэт, кыевык ивнин:
Чоттагнык нытваӄэн нымэйыӈӄин выквылгын, амгынончоттагнык.
Ынӄэн рывэнтэннин, ивнин:
Аныӄун, ӄыгитэгын ӄалетлы.
Ыныкит гитэнин, эвын ынинэт яральыт ӄынур чымчеӄэй нинэгитэӄинэт, наӄам колё нытиркыльэтӄин ынкэчыкун.
Люур яральэты тэргатгъэ.
Яральыт иквъэт:
Тапъяӈыт ӄынатвыгыткы!
Ынӄоры ӄляволя ивнин:
Эйпынин.
Нэмэ эргатык ивнин:
Нэмэ рывэнтэннин, ӄалетлы гитэнин.
Колё ымыльо нымным ӄынур чымчеӄэй, наӄам нытиркыльэтӄин.
Колё рэмкын нинэгнинтэтӄин гырголягты тэкичгэ.
Наӄам ныттэтӄинэт ыргынанчеӄай амалваӈ вальыт тэкичгыт.
Кутти ʔэткиӈыт тэкичгыт ныттэтӄинэт.
Лыгэн ӄляволя ʔорапанэнагты нэнакагъяаӄэнат эвтылягты.
Ынӄоры иквъи ӄлявол:
Колё ӈинӄэй яральэты ныӄувчимгъуӄин, миӈкыри-ӄун чакэттыт гэльулинэт.
Ынӄоры йылӄэтгъи.
Эргатык кыевык нивын:
чакэттыт гэльулинэт.
Ынӄоры йылӄэтгъи.
Эргатык кыевык нивын:
Люур колё нивлыӄин ӈилгын йытонэн, ивнин:
Люур илгэннин гыноновэкайпы, ивнин:
Нэриквыт.
Какомэй, мэӈӄо пыкиргъи, ʔотчой оратвагъэ, ʔэмитри тумгыт?
Ӄээӄын рывэтгаваннэн.
Ынӈин-ым вагъэ.
Ивнинэт пынлёльыт:
Ивнинэт ынан:
ʔЭми гымнин пэнин рэлкукин ʔыттъынувичвытумгытум.
Ынӄэн тэгъеӈу тылгыркын, юрэӄ-ым нымэльэв тъытвагъак.
Люур ытлыгын иквъи:
Ӄутынэ вэнлыги ӄораӈы ʔэнӄу нинэлгыӄин, вэты ынин ʔыттъын тэгъеӈу нинэлгыӄин.
Миӈкыри-ӄун ӄляволен нинъэйвын нинэркылеӄин.
Гивлин, энмэн, ынӈэ ӄората, вэты ʔыттъын тэгъеӈу, ӄылгыгын, вэты ынӈэ ӄората.
Вэнлыги ӄората нэнтыгъэн, ӄораӈы нанмыгъан: ʔыттъын гыто нэлгыгъэн.
Ынӄоры рэсӄиквъэт, йылӄэтгъэт.
Эргатык кыеквъэт, эвын гэвъилин.
Аны колё гатэргатленат ытля ынкъам ытлыгын, ынкъам чакэттыт.
Иквъэт:
Ытръэч.
С.
Ӄол итгъи ивнин ытлывъёӄая ӈэвмиргыӄэй:
Гатваленат ытлывъёӄай гэӈэвмиргыӄэе.
Ӄол итгъи ивнин ытлывъёӄая ӈэвмиргыӄэй:
Эквэтгъи ӈавынъёсӄэвынвэты.
Тыӈагыргын ытри Гитгильын гэӈэвтумгэтлинэт.
Пыкирыльын ытлывъёӄай люӈивэ нэнтыгъэн.
ʔАмын, етти!
Рай ытлён чоттагнык нытваӄэн.
Тыӈагыргына ӈэвтумгын ивнин:
Рэйгу нэнтыгъэн пикытльэн, ытлён-ым рэсӄиквъи.
Ээк-ым алва нэнлегъэн ынкъам никвъэн:
Ынан гитэнин, эвын льунин: колё нымнымъеквэчгэйӈын таӈымыльота рыннин.
Ӄутти нъанэлёӄэнат, ӄутти нумӄэӈыттыӄинэт, ӄутти нымэмылӈыттыӄэнат, ӄутти нунъэлӈыттыӄинэт.
Ынӄоры-ым ынӄэн нэйпыгъэн ынкъам ытлён нивын:
Наёпатгъан.
Нотагты ытри эквэтгъэт.
Ыныкит рай выргыргын ыргынан навалёмын, нутэсӄын найъогъан ынкъам нэнвэнтэтгъэн.
Ӈирэнлеӈу, Тыӈагыргын ытри Гитгильын, ныгитэӄин ынкъам нивӄинэт:
Аны-ӄун гынан ӄыгитэгын!
ʔАмын-ым ӄлявылӄая ёпаннэн.
Эчги ʔимпыгъи ытлён ӈэнри, ӈирэнлеӈу нупынъылигъэн ӄлявыл.
Аакайӈын нутэсӄычыку нынлетӄин.
Эчги ӈэнри нупынъылин ыргынан, ӄлявылӄай мрэнӄэю гэнъэтлин, Аакайӈык гыргоча ныриӈэмъетӄин.
Эвыр ӈан напэлягъан-ым, ытлён патгыргыӄайгыпы ӈытогъэ, рагтыльыт льунинэт ынкъам ырык яачгыпы рагтыгъэ.
Эвыр ытри ръэгъэт ралкогты, ынкы ытри танӈыткоӈӈогъат:
нынлетӄин.
Эчги ӈэнри нупынъылин ыргынан, ӄлявылӄай мрэнӄэю гэнъэтлин, Аакайӈык гыргоча ныриӈэмъетӄин.
Эвыр ӈан напэлягъан-ым, ытлён патгыргыӄайгыпы ӈытогъэ, рагтыльыт льунинэт ынкъам ырык яачгыпы рагтыгъэ.
Эвыр ытри ръэгъэт ралкогты, ынкы ытри танӈыткоӈӈогъат:
ʔАтаввыргыргата итгъи чоттагнык ӄлявылӄай.
Нэгитэгъэн, иквъэт:
Тыӈагыргына ытри Гитгильынэ вытгыру нылгыӄин ӈэвысӄэт.
Ынӈатал тэгӈэвыскэт!
Ыргынан никвъэн ӄлявыл:
Аны-ӄун райыӈӄэн пытӄы таӈычьыӈ вальын.
Эквэтгъэт ымыльо энмынӄачагты.
Ытри лылепгъэт энмэты ынкъам никвъэн:
Эчги ёпаннэн, нупынъылин, нупынъылин энмэпы,  ытри-ым гынтэквъэт, рагтыгъат.
Эвыр ӈан ытлён аратыӈӈогъэ, етйиӄэю нъэлгъи, риӈэгъи ынкъам выквык вакъогэ.
Аны понтыт, йигйит гакыкватръоленат энмыгэӈкы.
Ынӄэн ынӈин тымъёттэ ыргынан.
Етйиӄэй ӄлявыл ровтыгъэ, льунинэт рагтытыляльыт ынкъам кыленинэт.
Эчги рай ытри рэсӄиквъэт, ымы ытлён ырык яаачы рэтгъи.
Эвыр-ым нытэнӈыткуӄинэт:
Нэмэ выргыргэтгъи чоттагнык, негитэгъэн.
Кита опопы мынинильуткувын!
Расӄэвынво нэнтыгъэн.
Рэсӄиквъи.
Авынральын-ым нильуткуӄин.
Нылгиныппылюӄин ярарӄай ʔинничгу ӄляволя гайпылен.
Авынральа эльоткома умӄэкэльэйыръын гъэйӈэвлин.
Эвыр рачагъат-ым, ытлён имчьэчукэну нъэлгъи ынкъам ʔагрыткынык вакъогъэ.
Рай выргыргыръугъэт ынкы рэлку.
Ымыльо рынтоӈаннэнат этынва ынкъам нивӄин:
Ӄээкэтгытык!
Ӄлявылӄай-ым виригъи ʔарыткынгыпы, ынӄо кынмэк вытрынтэтгъи, нэлкытваӄэн.
Ээкэтгъэт, нэльугъэн, эвын ынкы ытлён нытваӄэн.
Ынӄоры-ым нивын:
Вай ӈоот ярар!
Рывиривнин ʔэннэпы ынан ынин ярарӄай.
Ӄлявылӄая амгынонайпы моонэн малек ярарӄай.
Малема-ым, ярар тылемэйӈэтэ нитӄин.
Эчги мэчынкы мэйӈэтгъи, моогъэ ильуткук.
Ынан гъэйӈэвлин аӈӄайӈыёойӈын.
Люур вай мэмлейӈын ытри гилгил чоттагнык выргыргыръугъэт, тыле ралкогты рэгъэт.
нитӄин.
Эчги мэчынкы мэйӈэтгъи, моогъэ ильуткук.
Ынан гъэйӈэвлин аӈӄайӈыёойӈын.
Люур вай мэмлейӈын ытри гилгил чоттагнык выргыргыръугъэт, тыле ралкогты рэгъэт.
ʔОравэтльата паайго нынтыӄин.
ʔЫвэӄучит гынтэквъэт ӈэвъэн-ым напэлягъан.
Ӄлявыля виинтиӈунин ӈэвысӄэт, титӄэннин, ынӄо рагтыгъэ.
Ярак пыкиргъи, ӄъолянэн ӈэвыскэт ынкъам йытонэн.
Ытри ваӈӈогъат чеэкэй.
Энмэч ӈирэӄ ӈинӄэгти нагтонат.
Люур ӄол итгъэт ӈаргынойпы нивынэт:
Вынэ ӈавӈытагъат!
Ӄлявыля ʔыльыле тэйкынин ӈэвысӄэт: ʔэлетэ лылет тэйкынинэт, ʔэлете мынгъачавъёонэн.
Ӈэвмиргыӄэе ытлён нинивкин:
Ваӈӈогъэ.
Ӄэйгипъэм вай пыкиргъэт Тыӈагыргын ынкъам Гитгильын.
Ӈэвъэн нывалямнальатӄэн.
Ӄлявыля ымыльо нинэмръэлетъюуӄинэт, ымы кымийӈыт.
Пыкиргъэт рэмкыльыт, рэсӄиквъэт.
Ынкы нымигчирэтӄин ӈэвысӄэт.
Нивӄин ынӈот ӄлявыля:
ʔАмын тыттэӈэттури!
Ытръэч рай ӈавйъэлгытомгын варкын.
Кита, ӈэвмиргыӄэй, къэйӈэвысӄиквын лыгэн тытлепы!
Ӄлявыля нэнаравылгымӈыӄэн ӈэвмиргыӄэй амъымӈычвыната.
Ытръэч ӈэвмиргыӄэй нылгъэнӄэтӄин ʔэйӈэвыткук.
Вэнлыги нэнаравылгымӈыӄэн ынпыӈэвӄэй.
Ӄынвэр тылепиттынтэтэ итгъи ӈэвмиргыӄэй чоттагнэты, нылгъэнӄэтӄин йимгымгэ.
Тытлык ытлён вэтчаӈӈогъэ ынкъам нивӄин:
Энмэн ӄыетги!
Тытлепы иквъи ӈэвмиргыӄэй:
Люур рай.
Лын-лын-лын.
Энмэн-ым еттылеркын.
Вынэ гэгынтэвлин ынпыӈэвӄэй ралкогты.
Вынэ ӈоты мэӈин етгъи?
Люур ʔурэквъи чьогыргэпы ӈэвысӄэт, нылгэтаӈпэраӄэн.
Лыгэн-ым йыӄӄайым!
Тыӈагыргына ынкъам Гитгильынэ мынгэпы нэпиригъэн ынкъам нанрагтатын.
Рагтык-ым нэмэ вытгыры нэнтыгъэн.
Тыӈагыргын ынкъам Гитгильын гэгъевлинэт эмиӄӄэтэ, миӈкыри-ӄун гэлгыръулин ʔыльылин ӈавысӄатчыӈын.
Уйӈэ вагъат ытри.
Наӄам ӄлявылен ӈэвъэн кымийӈэтыльэтгъи.
Нымэльэв нынымытваӄэнат.
Ытръэч.
С.
Ныгтоӄэнат нымкыӄин нэнэнэт, ытръэч эвыр нывъиӄинэт.
Ӄынвэр ӄол нагтогъан-ым.
Лыгэн ытлыгын кытгынтакватгъэ ӈэнри, маӈэнӄачайпы нывулӄытвиӄин.
Нылгэваӈэйпыръоӄэн ытлён таӈымтыляӈэт, лыгэн нотагты ныӄулильэтӄин:
Энмэн ганымытваленат ӄлявыл ытри ӈэвысӄэт.
Ныгтоӄэнат нымкыӄин нэнэнэт, ытръэч эвыр нывъиӄинэт.
Ӄынвэр ӄол нагтогъан-ым.
Лыгэн ытлыгын кытгынтакватгъэ ӈэнри, маӈэнӄачайпы нывулӄытвиӄин.
Нылгэваӈэйпыръоӄэн ытлён таӈымтыляӈэт, лыгэн нотагты ныӄулильэтӄин:
Ӄынвэр кэльэтэ навалемгъан, нивын:
Ӄлявыл рагтыгъэ.
Еп ярак эпкиркэ рытгэваннэн.
Нэмэ эквэтгъи ытлён, лыгэн пэнинэмил ынӈин нивыльэтӄин.
Микыну нитгъэн?
Лыгэн еп тытлыӈаргынойпы ӈэвъэн ивнин:
Аны ӈинӄэй амӄынэргатык нымэйӈэтӄин.
Ӄынвэр-ым чайвыткоӈӈогъэ.
Гачайвыткоӈӈоӄатлен, ынык ричитык нытваӄэнат ваӈӄытваляӄай ынкъам ваӈӄытпойгыӄай.
Ӄол итгъи нычейвыткуӄин.
Люур льунин нутэсӄык чыӈатгыргэпы нынлынтоӄэн.
Кальанпыӈавыйӈын льунин, йъонэн, ʔээкунин нотасӄычыӈатгыргэпы.
Эвын кальанпыӈавыйӈа колё майӈыовэкокайӈын гэнпылин, мэчичьу ынин йичьэмиттумгыт нэнапатӄэнат.
Ӈинӄэй рэсӄиквъи.
Кальанпыӈавыйӈын, иквъи:
Мэмлыёчгын гитэнин.
Аны ынкы кэльэʔытвыльыӄэйгинив нылейвыӄинэт.
Ынраӄ эчги ытлён ʔэмпа нэквэчеӈӈоӄэн — нырӈыторъоӄэнат.
Ӄынвэр эчги льулӄыл нинэнэймэвӄин, нэмэ ытри нырӈыторъоӄэнат.
Ынан рыткусӄыченнинэт, ынръаӄ люур лыгивыргыргыръуэт.
Кальанпыӈавыйӈын иквъи:
нырӈыторъоӄэнат.
Ынан рыткусӄыченнинэт, ынръаӄ люур лыгивыргыргыръуэт.
Кальанпыӈавыйӈын иквъи:
Чемэт авнаалёмка ивкы, гымнан мэмчемэгыт!
Ынӄо тытыл выльигнинтынин, ымы рыноогыргын  лыгэн-ым ымыльо выльиӈэ эйпынинэт.
Кальанпыӈавыйӈа паколчыӈа вылгымнэн, рывэннин.
Нэмыӄэй Эӄитчьэринэ вылгымнэн.
Кэльэнпыӈэвин мынгыӄач чывинин.
Ынръаӄ моогъэ ӄачакэната.
Эвыр кэльэнпыӈэвэ ӄачакэната нэнавылгыпӄэн, эвыр Эӄитчъэринэ ʔэптэ ынӈин нинэнтыӄин.
Ымыльо мынгыт чывининэт кэльин.
Ынръаӄ-ым гытката вылгымнэн.
Лыгэн эвыр ʔэптэ гытката пэкул кэльин нинэнинтыӄин.
Эвыт ынкы ынӈин нинэчвиӄин кэльэнпыӈэв.
Аны ӄынвэр ытръэч пэлятгъэ кэльин йыкыргын, лыгэн ынӄэната вылгымнэн ӈинӄэй.
Вынэ нэмыӄэй Эӄитчьэринэ йыкырга нэнавылгыпӄэн — левтылвинин.
Ынӄоры ӈытогъэ, рагтыгъэ.
Ярак никвъэн:
ʔАтав, нытуттыӈигым.
Нэмэ ынӄо эргатык ытлён нэквэтӄин.
Ынръаӄ люур кэльин магляльын льунин, ʔоравэтльат нэнаяаӄэнат.
Ымы наӄам авэръэнаӈайӈын нинэйӈэӄин.
Эвыт ынкы нинэлгикэнчьивыӄинэт ʔоравэтльат.
Ивнин кэлы:
ʔАтчанэн кэльэтэ.
Нивӄин Эӄитчьэри:
Люур ынӄэн ричиткинэт льунинэт рэллетытвальыт ваӈӄыгваляӄай, ваӈӄъыттъыӄай, пойгыӄай.
Айылгыръогъэ кальайӈын, инэӈ рырыткуйвынин, равэръэпатъёнэнат ʔоравэтльат, ынӄо рагтыгъэ.
Ӈинӄэй пыкиргъи ярак.
Лыгэн-ым ӈинӄэй лымынӄо галяйвыӈӈолен, наӄам лыгипэтле нымэйӈэтӄин.
Ӄол итгъи льунин ынан кэльин гиӈынгин, эвытлым уткучьын — лыгэн-ым оӄӄамайӈын.
Ынръаӄ ынкэчыку нъэлгъи, ынӄэн ӈинӄэй.
Нырантоӈӈоӄэн, нылвавӄэн.
Эчги нырантоӈӈоӄэн, ʔурэӈэнри начгытатӄэн.
Тэгмэтэквъи ӈыток.
Ӄынвэр ынкэчыку арычгатгъэ.
Кэлы нылеӄин, нивӄин:
Лыгэн ӈинӄэй ынӈин ныръыарычгытваӄэн, гыръувъилин уӄӄэмчыку.
Кэльэтэ йытонэн ытлён, нинэнйигытчевӄин.
Лыгэн этлы ныйигытчетгъэн ытлён.
Пиринин кэльэтэ, ӈинӄэй гъивэтлин, ӄынур гэвъилин.
Ынӄо эмтэйпынэн ʔэнныӄалетлы гыткайпы, наӄам ытлён этлы нилюльэтгъэн.
Рыпкирэнин.
Кэльин ӈинӄэгти коргавръогъат:
этлы ныйигытчетгъэн ытлён.
Пиринин кэльэтэ, ӈинӄэй гъивэтлин, ӄынур гэвъилин.
Ынӄо эмтэйпынэн ʔэнныӄалетлы гыткайпы, наӄам ытлён этлы нилюльэтгъэн.
Рыпкирэнин.
Кэльин ӈинӄэгти коргавръогъат:
Рэӄулымӈэ гымнан трэнуӈынэт лылеӄэгти ынкъам мынгыӄагтэ!
ʔЭтки пысӄунгынникӄэй!
Льолӄыткынык ныгтывакъороӄэнат кэльэӈинӄэгти амкортава.
Эӄитчьэринэ нинэвинвыйгуӄинэт, ытри-ым нытэргыръоӄэнат.
Ынӄэн ʔэтки раӄылӄыл, миӈкыри вальын пысӄунгынникӄэй!
Ынан эргатык нынвэйӈыгъэн!
Гынин рэӄын ивыркын пэкул?
Ӈэвъэн нивӄин:
Гынин-ым?
Ӈэнӄайыткынык нэтрилгъэн инэнъюльын.
Эчги йылӄэтгъэт, илюльэтгъи Эӄитчьэри.
Люур кэльин рыюльын ӄулильэтгъи:
Ныгитэӄин, наӄам мэлпэнин — гэвъилин.
Ныттъыттъыгъэн.
Мачьораӈ панэна напэлягъан.
Нэмэ ынӄо илюльэтгъи.
Гынмылкинэк мыӄыӈ ӄулиӄул:
Натаӈынамэчавын.
Илюльэтгъи ӈинӄэй — люнъэйӈэтэ.
Ӄутгъи.
Эвын кальайӈын гэӈэвъэнэ ʔорагты ныйылӄэтӄинэт тампэлгъэвкы.
Эӄитчьэринэ чинит пэкуле пилгытчиткуйвынинэт, ыпаннэнат.
Кэльэӈинӄэгти рыгъевнинэт ынан, ʔэптэ ырык ытльамэл нывэтгавӄэн:
Вай ʔаттав лыгэн гынникӄэй тынмыгъан!
Эвыр-ым ӄутти лылякыкватэты ӄамэтваӈӈогъат.
Люур ытри ʔанӄатыӈӈогъат, нытэргатӄэнат.
Нинивӄинэт ӈинӄэе:
Ӄынуркыниткы, ʔатавлыгэн пысӄунгынникӄэй!
Эӄитчьэри кэльэмил чинит нывэтгавӄэн.
ʔЭтки аны нытэргатӄэнат кэльэӈинӄэгти:
Эӄитчьэринэ валяйӈа тэӈэмкэгынмытчиткутэ тымытконэнат.
Ынӄо ытлён рагтыгъэ.
Тургинэт эӈинӄэйкэ инэнтэтыльыт эмнуӈкинэт итык тыткунэт.
Китъам мытъытвыӈгъэк.
Ӄинэтъытвыӈги!
Ытлыгэ нинивӄин экык:
Вэнлыги чинит Эӄитчьэри тьытвыӈгъи въэе, ынӄоры-ым ʔытвыльэтгъи.
Ӈоонӄо ытлён нъытвыльэтӄин.
Ыннэн мэмыл льунин, тымнэн ынкъам йыӈэнин.
Люур льунин, эвын энмыткынык нывакъотваӄэн кальайӈын, егыт мимлычыку аӈӄак: ынӈин нимлывичвэтӄин.
Кальайӈын иквъи:
Мынувичвэнмык!
Кэлы натчыӄэн, ванэван намэчатгъан, вэнлыги нывытрэтӄин, ӄынур ӈагчыӈын.
Натчыӄэн Эӄитчьэри — лыгэн кэльэк кыягпытвыгэӈкы нынъэлӄин.
Таӈъотчой нинэлӄырирӄин кэльэтэ.
Нивӄин:
Гынмыеп тъычечыпонтоӄаатыркын!
Кита ынръаӄ-ым мынпонточет!
Эӄитчьэринэ гылгыӈӄач йымнэн уккэнчи, мэмылен ӄэчеэръын ымыльэты йытонэн, ратчок ёнэн, ӄол гыргоча нэмэ уккэнчи йымнэн.
Ӄытгъи кальагты.
Кэльэтэ ивнин:
Арычгатгъэ ӈинӄэй.
Нэнаваляткоӄэн кэльэтэ, уккэнчи нытъаетчаӄэн.
Вылгынанӄыльэгыт!
Кэльэтэ рунин понты, нивӄин:
Эк, ʔэптэ гынраӄ!
Ӄонӄытваляӄая кит-кит нинэнйиӄин.
Кальайӈын ныӄулильыруӄин:
Наӄам гым игыр люнтъыле.
Ӄынвэр Эӄитчьэринэ рытрасӄычаннэн.
Кэлы въэӈӈок ʔэптыткугъи.
Люур ынан льунин кэльин ʔытвыльын.
Кэльэт люур иквъэт:
Ыргынан ʔинныпитэ нэтэгрыгъэн, нэнвэтгъэн.
Эӄитчьэринэ ырык ʔинныпитэ тэгрынин кэльэтвыльын.
Люур ʔытвъэт атчатгъэ.
Аны колё люур аӈӄы ёʔоръочгатгъэ, мимыл айычгэръотчатгъэ.
Въэйъытвыльыӄэй ӄынур въаглыӈын, айычгэйӈа аӈӄачормэты рыноманнэн.
Ӈыпэгъи, эквэтгъи амноӈэты, льунин амран, рэсӄиквъи.
Ынкы ытлён нытвэтчаӄэн амрак.
Аны люур вай пэнъёлгын авылӄэнатрыкыльэн вытрэтгъи.
Ынӄо люур ныпинтыӄэтӄин кэлы, нивӄин:
Рэӄэ яраӈы нэрэсӄивын?
Эчги левыт пинтыӄэтгъи гынонпэнъёлгэпы, Эӄитчьэринэ ʔинныпитэ тэгрынин.
Люур ытлён ынкы яалятгъэ, пэнъёлгык нэмыӄэй рылгъэ.
Ынкы ивтыл ӈирэӄ илкынпыӈэвӄэгти, кэльэнпыӈэвӄэгти нылгэпычвэтгавӄэнат:
Ӄол-ым вэнвынмыкэн, рыпытвынтаннэн гылгын, ынӄо-ым йымнэн, аймак румкэвнин.
Люур кэльэӈэвысӄэт мэӈӄо етгъи, иквъи:
Эпэӄэй, ытлён нʔам ынраӄ мэливыльульивыльигыт?
Нывитӄийгыт, тъыръэгъэк тъыливыльугъэк!
Ынкъам ӄыетгъи эӄылпэ, ʔэтки ӈоты ʔатвкэвма варкын.
Ии, трэетгъэ, ытръэч ӄытипъэйӈэльэчвэркын, ынан ӄулигйит трэетгъэ!
Эквэтгъи ӈэвысӄэт, пычвэтгавтомгын — ынпыӈэвӄэй тымнэн Эӄитчьэринэ, ынӄо ӈытогъэ.
Йъонэнат ʔэйӈэвыткульыт, ымыльо ынкы тымнэнат, рагтыгъэ.
Ытлыгын, ытля энмэч галгэчелгылылявленат пэгчиӈэтэ, нычимгъуӄинэт:
Эӄитчьэринэ ивнинэт:
Китъам ынраӄ-ым мыӈэвыллепыткугичигъэк.
Ынӄо ытля ивнин:
Эквэтгъи.
Эмнуӈкин чавчывэн нымным йъонэн.
ʔЫттъыётральэн ӈирэӄ ӈээккэт нытваӄэнат,  яатральэн-ым ыннэн ӈээкыкральэн ӈирэӄ ӈээккэт нытваӄэнат, ӈъочьын.
Люур вай ʔыттъыётральык рэсӄиквъи мэмылӄай.
Лыгэн мэмылӄай нылеӄин.
Этынва намӈылён:
Чамъам ӄорайпы рэлейвыгъэ.
Ынӄэн ӄэптин ӄытрагыткы, ӄыпиӈинмытӄуквыткы!
Ӄэптин натрагъан, нэнмытӄувын.
Ӈытогъэ мэмылӄай, яатрагты ӄытгъи.
Энаральэн ӈъочьэн ӈээкык иквъи:
Ынкатагнэпы ынӈин-ым ӄорагты нылӄытӄин амӄынъычо мэмылӄай.
Тытыл никвыӄин, ӈэвъэнлыӄыле ытлён тиӈутэ нинэнтыӄин, ӄэлюӄ-ым мэмыл.
Ынӈин яатральа ʔэнӄу люӈылгэ нэнтыгъэн мэмылӄай.
Ӄынвэр иквъи:
Наӄам ытръэч ӈирэргэри ытри ытлыгыӄэй, юрэӄ пэлӄэтыркыт.
Ёпаннэнат.
Ытлыгэ ивнин:
Мэвын мэӈӄо ӈэвысӄэт нъыльугъэн?
Лыгэвиръэ ӄытгъи Эӄитчьэри, тэнуйгэвиръыт пэлянэнат.
Лыгэн-ым ʔоравэтльан пыкиргъи нымнымык, нэмэ ʔыттьыётрайпы тагъэ.
иквъи ытлыгын.
Ынӄоры рэмкын рачвыӈгъат: гэкэӈэ чымӄык.
Эӄитчьэри-ым чейвэ.
Аны эквэтгъи ӄлявыл, колё гэкэӈыльымкык рээн яачы нылеӄин.
Каврантатыӈӈок гэкэӈыльэ нъатчагъан чейвыльын.
Ынӄоры гэкэӈыльыт эквэтгъэт.
Эчги каврантатгъат, Эӄитчьэри аны гакытгынтатлен.
Гэкэӈыльык таӈъыттъыёл пыкиргъи.
ʔЭргынрэ ӄутти ӈэвысӄэтти, пиӈмытӄувыльыт, нэмыӄэй вэтчатгъат.
Ынкъам ынкы нытваӄэн ынин ӈэвъэнлыӄыл.
Наӄам Эӄитчьэринэ ытръэч тиӈы нинэнрыӄин.
Галягты ынан левтык кэӈкэлтивынинэт пиӈинмытӄувыльыт ӈэвысӄэтти.
Ытръэч.
Энмэн гатваленат ӈирэӄ йичемиттумгыт: ынпычьын, ынинэлын,— Кайом ынкъам ӈинчьэн ытлеӈи — Ӈэскэрултын.
Ытри нувичвэтӄинэт аӈӄачормык.
Ӈинычьэ ытленъютэ нинэнрыӄин выёвэ.
Ытлён нылвавӄэн выёткок ыяагты.
Ӄынвэр ӄытрирэгъи ынӈин увичвэтык.
Ынан ынинэльын ивнин:
Кэтэм ырык гыргоча ныгаляӄэн ивырвин.
Ӈэсӄэрултын чит выёткоӈӈогъэ эвырвэгты, ытръэч-ым ынпычьэ ынинэльэ ʔарэнэн ытлён, энмэн авнавъёпка гатле.
Лёӈвалёма рыннин ынинэльын, выёмнэн ивырвин.
Чеӈыттэтгъи гатле ынкъам аранма тэкэм ӈэнӄайыткынык иргъи.
Ӈинчьэтэ камчечытвама кыплысӄычаннэн гатле выёта, рыръэчумкэвнин ивырвин ʔитын выёта.
Эӄылпэ лёӈыгтота рыннин Ӈэсӄэрултынэ рылгылгын, люур авэтывак ивырвин риӈэсӄычетгъи, ынкъам рэквэтэвнин Ӈэсӄэрултын ыяагты, ынык кытчыгъёлгэты.
ʔЭрыкут Кайомына кытгынтыпэнрынэн ивырвин, ытръэч лёнйъота рыннин.
Ивырвин вакъогъэ кытчыгъёлгыткынык ынкъам ивнинэнэт ӄэйивырвиӄэгти:
Ӄулилыръугъэт ӄэйивырвиӄэгти кынмал:
Этъо ӄулилыръугъэт ӄэйивырвиӄэгти, нэнвэнтэтынэт ʔиӈъиӈыт ынкъам тэнмавымгогъат пэнрыткок.
Лылет рыпэт ыргинэт талвачелгата нитӄинэт.
ынкъам тэнмавымгогъат пэнрыткок.
Лылет рыпэт ыргинэт талвачелгата нитӄинэт.
Чеӈыттэтгъи ӈинӄэй, айылгавыӈӈогъэ.
Авэтываӄ тиӈусӄыченнин рылгытлыӈын, кыёчгыткогъэ ынкъам ралесӄычатгъэ аӈӄагты.
Ынкы ытлён въэныӄэю нъэлгъи.
Ытлён эӄылпэ эквэтгъи ынэнальэты.
Колё гакоргавлен аймавма Энчьавэгты, эчги ӈытоӈӈогъэ мэмлычыкойпы, ытръэч-ым ынкэӄэйык пэнрыткогъэ ивырвин.
Иӈӄун ивырвэ эвнэпирикэ нынтынин, ытлён энмо нъэлгъи.
Энмэн-Равыкво.
Ынпыянва ӈоткатагнэпы ӄонпы лыги нылгыӄин ынӄэн лымӈыл, чама ӄонпы гырэпык ныяаӄэн, нытвыӄэн нананагты, энмэн ʔэтки авалёмка вак.
Ытръэч.
С.
Ёӈавъёчгынэн ӈэвъэн нылгиныгтиӈӄин, энмэн нынны Варэӈӈы.
Ганымытваленат Ёӈавъёчгынтэ гэӈэвъэнэ, наӄам уйӈэ энаральыка ымы тъэркин ӈэлвыл.
Ёӈавъёчгынэн ӈэвъэн нылгиныгтиӈӄин, энмэн нынны Варэӈӈы.
Ӄол итгъи лыгилвэӈэлвыл тагъэ Ёӈавъёчгына ӈалвыльэпы, лыгэн-ым таӈымыльо ӈэлвыл рэквэтэвнин.
Ёӈавъёчгын аӄаака нъэлгъи, ӄэлюӄ-ым ымы эвиръылӄылкэ, этэйӈэткэ.
Ёӈавъёчгын колё ныкэтгуӄин, нымлыӄэн, ӄонпы нэнанмыткоӄэнат кытэпат чама лыгилвэт.
Мэчынкы ганымытваленат.
Ӄол итгъи Ёӈавъёчгын рагтыгъэ ылвагэленвэпы, эвын уйӈэ ярак Варэӈӈы.
Нъатчальатӄэн.
Люӈъетэ ӈэвъэн.
Колё капчачаквъэ.
Ымъылёӈэт таӈлымынӄо нэнарэрӄэн, ӄонпы нэналвавӄэн льук.
Ынӈин тъэче кивыткугъи амынан.
Ӄынвэр тэӈвысӄэквъи энарэрык.
Яраӈы тэгнымэйыӈӄин тытлёпыльаннэн камлелы, ымы ёроӈы.
Вакъогъэ чотыткынык, нъэгнотытваӄэн, нымуӄэткуӄин.
Люур тытлякагыргэпы челгырэӄок эвыӈӈой:
О-ок, ʔамын Ёӈавъёч, нырэӄигыт, нымуӄэткуйгыт?
Эӄуликэ ӄытваркын!
О-ок, ʔамын-ым чит ейвэче гыныкы,— ивнин риӄукэтэ Ёӈавъёчгын.
Ёӈавъёчгын вакъотанкавӈатгъэ ынкъам иквъи:
Кита ев-ев, Нутэӈэвыт, нэмэ рэӄын ривӈыркын?
Челгырэӄок нылгыӄин Нутэӈэву.
Нутэӈэвыт иквъи:
ʔАмын-ым, Ёӈавъёчгын, итык-ым гымнин нинъэйвын нъыркылеркын, мэчынкы нъытвагъан.
Ӄытэйкыгын ёмроттэн тиӈур эвыр ӈирэӄ мъэмит.
Ӄыръэтгыпгын Варэӈӈы, митъэлыги танӈармачьа гэнгынтэвэтлин ынкъам игыр ӈэнку варкын.
Такамръэтык ичгуйгык варкын танӈэн ръэтайпын, ынанъаё рэвытрэты.
Эченур ӄытанчамэттагын, ʔэтичгын нылгэлӄин.
Эвыр ӄэгнэвмич рэнъэлы ӄылӄэгнэквын, эвыр рилюльэтыркын — ӄыӈирэӄэв.
рэнъэлы ӄылӄэгнэквын, эвыр рилюльэтыркын — ӄыӈирэӄэв.
Эргатык Ёӈавъёчгын эквэтгъи.
Нутэӈэвыт яральо пэлятгъэ.
Ёӈавъёчгын гурэтылелин, ӄынвэр вытрэтгъи ичгуйгын, ынкы нымъэлильэтӄин ръанотачгын нымэйыӈӄин.
Лыгимэрынрэӄэй чамэттанэн, колё нылгэлӄин, наӄам йынйына нывъентоӄэн, йилиил-ым лыгэн йынйынэн — ынӄэн энмэн танӈэн ръэтайпыӈ.
Эчги рэймэвнин, аны ӄэгнэвнин, рыпыткэвнин, пэӄэтатгъэ.
Нэмэ рыӈирэӄэвнин, таӈынмынэн.
Йъонэн.
Ынӈатал ынӄэн алваӈ вальын кэлы, ымыльэты гарыглен, лыгимэйӈывэгыльын, майӈыванныльын.
Ёӈавъёчгын рымагтэты эквэтгъи, нэмэ гурэтылелин.
Ӄынвэр вытрэтгъи нымным.
Ымыльо ярат тэӈилгырэтэмыльыт.
ʔЫттъыёлральо нитӄин мачьянра, аръаля нымэйыӈӄин яраӈы.
Ёӈавъёчгын чичеквъи.
Эвыӈан ынӄэн танӈармачьэн яраӈы.
Авытрыкэгты вальын ваны ынан льунин.
Ынкы тинэнвулӄытвинин.
Волӄытвэма таӈамалваӈ вальыт ӈэвысӄэтти наймыльатӄэнат.
Ёӈавъёчгын ӄонпы майӈырайӈэты нытлепӄин лыги нинэлгыӄин ӈэнку вальын ынин Варэӈӈы.
Талватотъавтагнэты нымкыӄин ёкват нывакъольатӄэнат гытгык, наӄам ныкоргъав нъэйӈэӄинэт.
Люур Ёӈавъёчгын ёквано нъэлгъи, нэмыӄэй вакъогъэ гытгык, ӄонпы нъэйӈэӄин:
Варэӈ-го-ок!
Варэӈ-го-ок!
Наӄам ынанмайӈычьо нитӄин ёкваёк, ымы ынанэргъайӈачьо.
Танӈармачьыйӈын, кынмэчыку вытрытвальын, чечыльатыӈӈогъэ.
Нивӄин:
Ынръаӄ ӄол ёкваё алваӈ ʔэйӈэркын.
Ленытэӄ-ым Ёӈавъёчгын етгъи.
Лыгэнъури миӈкыри рыннин ръэтайпын, алымы аӄанмыӈ вальын?
Варэӈӈы ынанъяачы аймыгъэ.
Эвын нытэнтутъэвӄин.
Наймыйыръатӄэн, люур койӈыӄачайпы чыпъынтогъэ ёквайӈын энмэн Ёӈавъёчгын.
Гэлгичеӈыттэтлин Варэӈӈы, мэрынрэ иквъи:
Ок-кой, ынраӄ иʔам етгъи, ытлён танӈа наранмыгыт.
Ёӈавъёчгына ивнин:
Вынэ амъатав тыпкирык, колё ʔаӄармагты вальын ръэт тырмагтын, энмэч эӄылпэ ӄыӈэлӄиквъи.
Варэӈӈы нэлӄиквъи ёквак, чыпъэтгъэт, гынонгыпы чыпъынтогъат.
Камлелы ырык ёквамкиӈыт.
Риӈэгъэт ымыльо ёкват.
Ныкирит риӈэмъетгъэт ынкъам Варэӈӈы эмрынгиитэ нийӈэӄин ёквата.
Ӄынвэр пыкиргъэт ярак Ёӈавъёчгына.
Нутэӈэвытынэ нэмэ ивнин Ёӈавъёчгын:
Митъэлыги ръэтгыпыльыт рэенӈыт, етъаӈ ӄытваркын.
Ёӈавъёчгын таӈамӄынэргатык тэӈэмкыргуттэ нуӈэлыльэтӄин.
Варэӈӈы ытри Нутэӈэвыт нувильэтӄинэт.
Равролмык нэтэйкыгъэн рыгъёлгийӈын атчынвылӄыл Ёӈавъёчгыргэн гэӈэвъэнэ.
Пыкирмич танӈыт, Нутэӈэвытынэ ивнинэт Ёӈавъёчгынтэ:
Ӄатчысӄэвтык, ӈаан танӈыт пыкэрыӈӈогъат.
Атчыгъат Ёӈавъёчгынтэ.
Пыкэтчыкэвма, танӈыт нырымъэйӈэӄинэт:
Авач!
Авач!
Ёӈавъёч, вай мытынмысӄэквыт!
Пыкэтльэты ӈытогъэ Нутэӈэвыт.
Танӈармачьа пынлёнэн:
ʔЭми-ым вай Ёӈавъёчгынтэ гэӈэвъэнэ?
Нутэӈэвытынэ ивнин:
Ӄун нэмэ гэлвэгилилинэт, итык эвын-ым ятыӈӈогъат.
Виин мынӄамэтваркын!
Ӄамэтваплыткок ичгичивыльыт лывавыӈӈольыт танӈымкиӈыт йылӄэтгъэт.
Атчьатыӈӈок танӈармачьиӈа ивнин Нутэӈэвыт:
Эвыр рининиӈыт Ёӈавъёчгынтэ, ӄыныгъевыткуги!
Эчги таӈымыльо танӈыт йылӄэтгъэт, Нутэӈэвытынэ ʔэйӈэвнинэт Ёӈавъёчгынтэ.
Лыгэӄылпэ ӈыроргарэ ярак камлелы нэтрилынэт уӈинэӈэт ынӄо найыныпын.
Аны колё тэӈкыргуттыт гэнлетръулинэт.
Танӈымкэӈыт вытку тылвэ ныгъевӄинэт.
Лыгэн ӈытольыт Ёӈавъёчгына нэнатынпыӄэнат пойга, наӄам ынан ымыльо танӈэн ирвыт гэнумкэвъюулинэт.
Ынкы нэмыӄэй гэлвылин танӈармачьиӈын.
Ынӈин нэткун танӈэн ииррьэт.
Ёӈавъёчгырык элвэльин яраӈы нэтэйкыгъэн, колё тагнымытваӈӈогъат.
Ытръэч.
Лурэльыт нымӈиӄинэт.
Мыӈэсӄэвыӈӈок, таӈымыльо нэнэнэт ыннанрак нэнтынэт.
Мыӈэгтыгъат ытри Льорагты.
Ейвэлӄэй-ым ӄол нэнэнэрык рээн нытваӄэн.
Ынкы вай-ым гатаросӄынленат, ʔэптэ нымӈиӄинэт ныкитэ.
Аны ныӄулильэтӄинэт!
Нинивӄинэт ейвэлӄэе:
Аны, эӄуликэ, кэльэтиӈуркынитык!
Ымыльо нэнэнэт авалёмка нитӄинэт.
Йъэлыги пытӄылым рымагтэты ныгаймавӄэнат.
Нъэӈойпэвыӄэн ейвэлӄэй, тэнӈу нылгивыӄин.
Вэнлыги лыгэн нылеӄинэт, ӄынвэр кэльэтиӈугъэт.
Аӈӄакальайӈын гэтиӈулин, ытлён гэттэтлин.
Кэлы уйӈэ эльулӄылвытрыкыльин, таӈымыльэты кырвэрыльиӈын.
Ейвэлӄэй танойгытвэтъёлгэты гэттэтлин.
Ынан нэнэнъэчьулгыӄэй гэймитлин.
Танойгытвэтчыӄогты ытлён гэрэлин, гэгынтэвлин.
Кальайӈын гывагъэ тытлык, амъелычгын нинэнъылиӄин.
Таӈымыльэты ӈан ынан руйвынинэт кымиӈымкын.
Эмъэнӄэвэ-ым ӄутти ытръэч гэгнунылвийвылинэт.
Эчги ӈоон елыӈым нинэтиӈуӄин кальайӈа, ейвэлӄэе нинивӄин:
Вынэ вай гым лёӈынма инэнтыгъи!
Эчги кэльэтэ нинэнъылиӄин елыӈын, ейвэлӄэе нинэттъыттыӄин гырголяйпы.
Ӄынвэр энрэсӄивэткэ рытчынин.
Кальайӈын высӄырэк ӄынвэр-ым ченэт ванвэты рагтыгъэ.
Ейвэлӄэй-ым виригъи ынкъам ʔатчаӈӈогъэ ʔоравэтльарыкы.
Пыкитръугъэт мыӈэгтыльыт.
Уйӈэ кымиӈымкын, ӄутти ытръэч чивыпытти гэгнулинэт.
Эргатръок ымыльо иквъэт:
ʔЭптэ кита-ӄун, мынтэнэнэнэӄэйӈымык.
Ейвэлӄэйигыт-ым, рэӄын гыт риквъэ ынкъам мури ынӈин мытритгъэ!
Ейвэле нинивӄинэт:
Ӈэвэӄ-ым нинивигым.
Эӄуликэ, кэльэтиӈуркынитык!
Ныркыпчевэгым, нъэӈойпэвэгым!
Ынӈин-ым мынинмык кита-ӄун!
Ии!
Пойгыльымкын тытлык гатчыръоленат.
Аны рэмкын ныӄулильэтӄинэт, лыгэн пэнинэмил ныӄулильэтӄинэт.
Пэнин-ым кальайӈын гэттэтлин.
Ӈинӄэе нинивӄинэт:
Эӄуликэ-ым аны, кэльэтиӈуркынитык!
Лыгэн нэӈъойпэвыӄэн, нынгэргэвъюуӄин.
Эчги тытлык пыкиргъи, аны напойгыпъёгъан, нанмыгъан кальайӈын.
Ынӄо лыгэн тэлпыгъи.
Ытръэч.
Энмэн ганымытвален ыннэн ройыръын.
Ынкы гатвален ейвэл.
Ынӄоры ынйивэ ытлён ралӄаӈынвык гапэлялен, ʔытвэ ялгытгъат.
Эвын кыеквъи ейвэлӄэй — гъытвыткынатленат.
Чит ытлён кытгынтатгъэ, чит ʔытвык инэнрэтгъи, ынйивэ лыгэн тэвэнаӈата кэгынмык кыплынэн.
Тэргатгъэ ӈинӄэй, пэлӄынтэтгъи.
Ынӈин ытлён ралӄаӈынвэпы нычейвыткуӄин, нытэргатӄэн.
Волӄытвэма, тиӈучьыӄэй льунин, нинэнрыӄин ынкъам панэна ралӄаӈынвэпы нычейвыткуӄин.
Люур риӄукэтэ йъонэн, ивнин:
Ынръаӄ нырэӄигыт?
Ӄун вай ынйивэ йылӄыльигым ралӄаӈынвык напэлягым.
Чит тинэнрэтгъэк, тэвэнаӈата энаркыплыгъэ, — ейвэле нэнавылгыпӄэн тиӈучьыкэе рэӄокалгын.
Илкин ӈотӄэнаӄай рэӄыркын волӄытвэмачы, емгымгыргыӄай!
Вынэ лыгэн гыныкагты!
Мэвын нинъэтэтӄээтын!
Вынэ ӄэйвэ, энмэч ӈоонрэ вай мыныткивысӄивмык омъянвэты!
Тиӈучьыӄэй ейвэлӄэе тиӈуру тэйкынин, мъамэлгын-ым уттин.
Ынӄо ытлён риӄукэтэ нинэныгъюлевӄин тиӈурыткук.
Ӄынвэр, ӈинӄэе пчиӄэт тымыӈӈонэнат, ӄынвэр рэвымрэвыт, милютэт, рээн лиглиг мэӈӄо нинэрэтӄин.
Ӄынвэр, ейвэлӄэй мэйӈэтгъи.
Рэӄокалгын ынан пиринин, ӈэвъэну лыгнин.
Ынӄо ытлён чинит татэӈорыӈӈогъэ, ылвольатыӈӈогъэ.
Ынӄоры ӈирэӄ нэнэнэт нагтонат.
Нылвэгилильэтӄин ейвэл, энмэч колё гамайӈатычгатлен.
Ӄол итык ытлён ылвагэленвэпы пыкиргъи, эвын ёроӈы гэтэйкылин.
Ӄамэтвама, рэӄокалгын ылвэнэлгылпынитык рымагты нэтчетатӄэн, ныпирӄыгилиӄин, нивӄин:
Мэй, тымкылевтин яраӈы?
Ии, вынэ нымэлӄин игыр вай.
Итык ынйивэ гэнинтыплыткуйгым, итык мачынан.
Ынръаӄ нувичвэтӄинэт ынкы нэнэнэт.
Ылвагэленвэпы пыкирык, нинивӄин ӄлявыля ӈэвъэн:
ʔАмын ӈан, мури чит тэленъеп ынӈин нувичвэнмури!
Ӄун мэлынӈин,— риӄукэтэ татлыгнэн.
Ӄол итгъэт пэляткольыт ынйивыт иквъэт:
ʔАмын ӈан, ытлывъён ʔымрилти кита-ӄун мынъёпатынат, эплеэн миӈкэмил элгыпэрагъат, лывэкатъягъат.
Ӄытгъэт-ым, люур нэльугъэн нымным, иквъэт.
Ынръаӄ, ӈаанӄэн миӈкэкин нымным?
Найъогъан, пыкиргъэт.
Ӄлявыля ивнин ӈэвысӄэт:
Вай рэмкыльыт!
Ӄувигынэт ынкъам эвыр мимыл етъаӈ имйыръэткин ынпыначгэн!
Ынӄо ынпыӈэвӄэй эвыӈӈогъэ:
Емгым ʔамын, ынтыён вэгыт ымы плекык ʔалянторкыт!
Ныкэтльаткэн рэӄокалгын, ныкитэ нъурэвӄин ʔорагты нывэнвымэрэнтываӄэн.
Расӄыткынык, утъымык угнэлгыӄэй нынэллетытваӄэн.
Люур иквъэт рэмкыльыт:
ʔЭэ вай, ынпыначгын имйыръэтгъи, кита мимыл ӄыгтыгын!
Лыгэӄылпэ ӈытогъэ ӈэвысӄэт, лыгэн люӈимлынэймэвэ итгъи, ӄытлыги, риӄугнэлгыӄэй йыпысӄэвнэн.
ʔАтчак лывавык, ʔывэкуч ӈытогъэ.
Люур ʔирэкэӈкэлетгъи расӄыткынгыпы рэӄокалгын, лыгэн налгыӈойӈын эвкы.
Ӄытлыги, ынӄэн рэӄограгты рылысӄэквъэ.
Ытлён налгыӈойӈэпы ӄлявыля ʔарэнэн, нинъэйӈэвӄин.
Люур рыльыпэннин ӈалгыӈойӈын, ивнин:
Э-эк, ӄыетги, мынрагтымык!
Тэӈвэгычьык ʔынынӈавтыӈатгыт!
Ынӈин ӄлявыля тэгмэтэвнин ʔэйӈэвкы риӄуӈӈэв.
Ытръэч.
Тэлмийӈын ганымытвален гэӈэвъэнэ ынкъам гэӈирэнкымиӈэ.
Ӄонпы тилмэ нинэривлыӄин ръэв.
Ӈэвъэн этлы энантымӈэтвавкыльэн: ӄонпы нытэкичгымигчирэтӄин, нэлвэтӄин.
ʔЫвэкуч ӈэвъэнэ нинивӄин:
ʔАмын, кита ӄыпагэ, мэчынкы ыллён тэтэкичгыӈык, ӄыпагэ.
ʔАмын, вэлер лымӈэ ӄунэче трэквэтгъэ, тривинигъэ.
Эквэтгъи эвэнэнвэты тилмытил.
Ӄоленымгыпы ырыкы ӄытгъи ӄол тэлмийӈын.
Ӈоон ярак ӄача рыров вакъогъэ, иръытвыгъи ынкъам йъонэн тэкичгымигчирэтыльын.
Ӈэвтилмэ пынлёнэн:
Какъом, нырэӄигыт ынръам?
ʔЭмъим гынин ʔывэӄуч?
Гивинилин.
Нырэӄигыт-ым?
Вынэ нэнэнэт тургинэт тыгтынат.
Э-эй, вынэ ӄырым мыйылгыт.
Ыныкит эйылкэ ринэнтыгъэ, вай-ым транмыгыт.
Э-эй, вынэ ӄынрагтатгынат.
Рыкэргыпаннэнат нэнэнэт, ынӄо-ым йылнинэт ыныкы.
Лыгэн пирининэт, рыгчыко ёнэнат нэнэнэт, ынӄо вэтчатгъэ, ӈан лыгэн тыргочагты эквэтгъи.
Этъоӄааӄын ӈоон ининигъи тилмытил, ытлыгын нэнэнэргин.
Эвын етэвчывэптыйӈын нинэнрыӄин.
Ӈэвъэн-ым пэнинэк нымигчирэтӄин ывэрак.
Ӈэвъэн ивнин:
Вынэ тырэнпэмэквыт, алва ӄылеги, ӄырэги, тырэнпэмэквыт!
рытрилнин.
Иръытвигъи, ынӄъом ӄыриннин ӈэвъэн.
Льунин ʔывэӄучитэ.
Ӈэвъэн-ым ивнин:
рытрилнин.
Иръытвигъи, ынӄъом ӄыриннин ӈэвъэн.
Льунин ʔывэӄучитэ.
Ӈэвъэн-ым ивнин:
Авалёкыльэгыт иʔам?
Ӄун гыт авалёмкыльэгыт.
Нэмэ ӈэвъэнэ ивнин:
Ынӄэн ӄун-ым тивыркынигыт, люрэӄ гэлейвыльэтэ мэӈӄо.
Лым-ым гэнэнэнэтэ мытратвагъа.
Нэнэнэт ӈан тилмэ рэквэтэвнинэт.
Ка-акомэй!
Вынэ мыръэтгыпынат.
ʔУрэмиӈкыри эквэтгъэт?
Ӈан-ым ӈотӄо лыгэн ʔурэӈэнри.
Элвэльинэтэ авэръэпыгъэ ынкъам ӈан лыгэн кытгырголягты риӈэгъи.
Ӈэвъэн нинивӄин:
Миӈкэмил урэльу гагырголятлен?
Ынӈин-ым ӈан урэльу гагырголятлен.
ʔАмын-ым ынӄоры эквэтгъи.
Люур яраӈы льунин ынан, аны ръавыквыйӈа ранмынатрыльиӈын.
Выквыт, кольом выквиӈыт.
Пыкэтчыӄэвэты, вакъотылягты рыпэмэвнин яраӈы, ранмынатрыт таӈамӈоонко иргъэт, ымы рэтэм йыннин.
Иръытвигъи, ынӄо ӄытгъи.
Этынва ивнин:
Како, мэӈӄокэнайгыт?
Ыллён вытку гынан ынӈин яраӈы рытын.
Миӈкыри нылӄытигыт?
Вынэ нынананарэрэгым.
Э-эй, элымӈэ нынананарэрэгыт.
Ыллён ӈан гымык ынинэльэ айвэ ӈирэӄ нэнэнэт нинэнрыӄинэт.
Ӈан галягъэ.
Ынкы ӄырым ӄыпкирги.
Рай ынкы-ым эмгынунык варкын ылвайӈын.
Ӄэлюӄ-ым ӈоон егыт энаратралеты варкыт нутэсӄык.
Ыныкит ӈан ӈутри нывнынтатӄэн, лыгэн имыръэнут галятыляльын нэнанмыӄэн.
Ымы ынӈин нэрэнтыгыт, ынӄоры-ым ӈоон нъимпыӄин.
ʔАмын-ым ӄун миӈкыри, мачынан вынэ мэквэтык.
Ӈан риӈэгъи.
Ӄэгйипэ, ылвайӈын колё нымэйыӈӄин ынкы нытваӄэн.
Вай майӈырынныльиӈын ӈан нэймэвӄин, ӄэйгипъэм нывнынтатыльатӄэн ӈоон тэӈэӄылпэ.
Тилмэ, тыляма, гытолгэпы вэгылкунин, ӈан рыриӈэвнин, ынӄъом эквэтгъи.
Ынкъам вай нэнэнуткульык нытваӄэнат ынӄэнат нэнэнэт лым ӄутти нэнэнэт гэюнрылинэт.
Ынкы-ым пичыгичильылӄылти тармачьыӈыльэты.
Энаралык-ым яратъолӄайык винвыпкиргъи.
Пыкирык иръытвыгъи, рэсӄиквъи.
Ранмычыӈкы пэлянэн ылвайӈын.
Ынкы нынымытваӄэн ынпыначгыӄай.
Ытлён ныгытъытэвиминӈыӄин.
Ынӄэнат-ым рай нинэнтэрмэчьыӈэвӄинэт тэлмийӈа.
Рэсӄивыльын пынлёнэн:
Како, мэӈӄокэнайгыт?
Вынэ вай нананарэтльайгым.
Вынэ вай нананарэтльайгым.
Вынэ вай мурык ярак ʔыттъыёча варкын яраӈы ынкы рай варкыт ӈирэӄ нэнэнэт.
Айвэ рыпкирэннинэт.
Ринъэквэтӄээнӈыт, ӈанӄэн ривиниӄээнӈыт, рэнтэвиминӈэнӈынинэт ивинийгу рытык.
Ынӄъом ӄлявыля ивнинэт авынральыт:
ʔАмын-ым рай ылвылю тыныпкирэтын торык роолӄылё.
Ӈытогъат ынпыначгыӄай гэӈэвъэнэ.
Аны ынӄоры гэлвэтлинэт.
Гувилинэт, элвэльин кукэӈы рититычьэтэ.
Колё гаӄамэтваленат,      миӈкыри-ӄун гагтыгытъавленат.
Ынпыначгыӄая ивнин:
Ынкъам ынӄэн рэлгинъэквэнӈыт.
Гым-ым ӄонпы гынрырэтыльу нинэлгыӄин.
Ыныкит ытри нивиниӄинэт, гым ванэван мыръэгъэк, ӄонпы нинэнъюйгым, нинэгитэйгым, микырык рыраӄавъёлӄылтэ.
ʔАмын-ым вынэ эвыр рэйыӄэнӈыт-ым, эвыр-ым ривиниӈыт, лыгэн кыйъогынат.
Вынэ-ӄун трайъоӈынат.
Ынпыначгыӄая ӈан гитэнинэт ӈытольыт.
Пирининэт тилмэ ымыльо нэнэнэт, рырагтаннэнат.
ʔАтав чит ӄутти нэнэнэт ивнинэт:
Туръим?
Ымы мури.
Ӈан ӈыраӄ нэнэнэт рырагтаннэнат ынкъам ынӄэн тымӈэтомгэн ӄутти.
Рырагтаннэнат, ярак рыпкирэннинэт.
ʔАмын-ым вытку пыкирмич йъонэн ынпыначгыӄая тэлмийӈын.
Ок, ынанкэнъым, микынэ эйминнинэт ӈан нэнэнэт.
Лыгэн-ым ӈытогъэ, ӈан-ым риӈэгъи.
Ӈан эквэтгъи панэнагты, ӄыриннинэт.
ʔАмын пыкитчыӄиквъи тэлмийӈын.
Ӈаргын кытваӄэн авынральын.
Ивнин энмэн:
Како, лым рэӄи?
Вынэ тынананантагъак.
Ии, вынэ ӄэймитгынэт.
Эвыр вытку рэйминӈынэт, ыныкит янор увикит мынльувылгынэт.
Лыгэн тымлягты увикит мынынтынэт.
ʔАмын-ым вай ӄлявыля ӈэвъэн ивнин:
Элвэльин иръын ӄынъылигын, мыйпыгъан.
Рэмкыльын-ым вай ынӈэнвальэръыльын.
Ынкъам гымык алваӈ вальын ӄынъылигын.
Алваӈ вальын иръын ръылинин.
Ӈэвъэн нинивӄин:
Митъэлыгъи вай ынӈэнвальэръыльын, ыннэн тэӈылгын мэӈин въик лыгэн мытрэнэрэнӈын.
Эвыр гым рэнанмыгъа, ынӈот вальын тэӈылгын рэрэтгъэ.
ʔАмын-ым ӈоон ӄэйгипэ гырголятгъат, ынӈатал-ым гырголятгъат.
Рай гыргол гэтэйкэвлинэт.
Вынэ эвыр оратвак-ым тэӈылгын эрэтгъи.
Тылельын вынэ ӈэвъэнэ нэнъатчаӄэн.
Лыгэн эвыр йъэнкы иргъи — йъонэн.
Эвын ынӄэн рэмкыльин тэӈылгын.
Лыгэн ӄээӄын вак люур ӈоон нэрэтӄин.
Ӄутынъэм кылетэ нинэнтыӄин.
Йъэнкы иргъи, эвын гатаӈынмылен.
эвыр йъэнкы иргъи — йъонэн.
Эвын ынӄэн рэмкыльин тэӈылгын.
Лыгэн ӄээӄын вак люур ӈоон нэрэтӄин.
Ӄутынъэм кылетэ нинэнтыӄин.
Йъэнкы иргъи, эвын гатаӈынмылен.
Уйӈэ вагъэ тэрмэчьытилмытил.
Ытръэч.
Гымо
С.
Ынӈатал наӄам нылгэныкалготкоӄэн чама нылгинъыръыӄин.
Ганымытвален энмэн ʔоравэтльан Гымо.
Ынӈатал наӄам нылгэныкалготкоӄэн чама нылгинъыръыӄин.
Гымо айвэ нотапынмэты гэлӄытигым, ӈэнри, миӈкы нутэсӄын гэтэлпылин.
Тыляма мытлыӈӄлеккэн кэйӈыт тынмынат!
Торгынан чамъам!
ʔЭмъим гынин тымъёттэ кэйӈыт?
ʔЭми ыргин нэлгыт, вэлер ыннэн нэлгын рэтын?
Гымо ынӈатал нотапынмэты ӄытык гэпэӈъивэтигым, ынӄэната гымнан ытръэч нэнанмэгым ынкъам нэнапэляйгым.
Валёмтык?
Варат танӈыткоӈӈогъэ, ытри чычеквъэт.
Гымо нэмэ ʔыръунтэтыркын.
Ытлён айвэ ёрочыко ʔылёӈэт гарычгытвален ынкъам миӈкыри люӈылӄытыльын.
Гымо — ӄырымэн чит ынин нынны, ынин нынны гатвален Выквытагын.
Ӄынвэр варата ынӄэн нынны нантээватын, ытлён нъайӈавыӈӈон Гымо.
ʔАачек нъэнӄэтӄин ынӈин ʔэйӈэвкы.
Ӄынвэр-ым кэквъи, валёмыӈӈогъэ.
Гымо ынӈатал нымлегым!
Гынмыл гытгыткынык лёӈпэӄэтата титык тыляма.
Гымык-ым яалеӈӄач тылельын ынлыӈэв ӄонпы ныпэӄэттатӄэн, гым-ым люӈитъунтэтэ титык!
Алымы ытлён тыляма гытгыткынык ӄымэк левтычимэтгъи, ӄэтэв-ым ынпыӈэвэ винрэннин.
Гынык яалеӈӄач нынпыӄин ʔоравэтльан нылеӄин, гынан-ым люӈвинрэтэ рытгъэн.
Гымо гэпэӈъивэтигым, гытгычормык ытлён тывинрэтын, ытръэч ытлён люӈивэ торыкы.
Ытлён нъыръунтэтӄин, ынпыӈэвэ-ым нэнапалёмтэлӄэн.
Эты ӈан гыт мэчыӈкы ʔыръыкэ, акалготкэка вэлет ыннэн ʔылёӈэт нъитгъэн?
Гымнан гэмо мэчынкы эвытлым чамъам.
Гымнан гэмо мэчынкы эвытлым чамъам.
Чинит-ым ʔаачек чемгъоӈӈогъэ.
Иʔам ынӈин тивык, ривӈыт нъыръыӄин ытлён.
Ӈэвысӄэтӄэе ытлён ӄонпы тэнӈу нылгыӄин ынкъам тэӈимырэӄу нылгыӄин.
Гымо, ивкэ ӄъыръунтэтыркын, гэрэӄигыт айвэ гыт ынкъам миӈкыри гэлӄытигыт?
Ръэӈэвысӄэт гынан рэлгыӈын эвытлым миӈкы айвэ льугъэн?
Вэчьым нэмыӄэй Гымоӈав ʔыръунтэтӈэвысӄэт гыныгмил вальын рырынгиивын.
Гатанӈыткома, ытри ныгынтэвӄинэт, наӄам Гымо нанӈэнайпыӄэн ӈавысӄатӄайырыкы.
Нивӄин:
Тыраталяйвынтык!
ʔАмын ынӈатал мэркычгыргыторэ!
Ытлён ынӈатал ымыльэты нычелгатӄэн ынкъам нываляркыляӈӈоӄэн танӈыткольэты.
Вэлеркылельын ӈэвысӄэтӄэйырык пытӄылым тэнӈу нылгыӄин.
Ок, ʔамын тырайъонтык!
Тыраталяйвынтык, янраӈавӄагтэ!
Ынӈин нытваӄэн мачамӄынъычо.
Гымо чемгъоӈӈогъэ, миӈкыри элвэльин нынны рытчык, ӄэлюӄ гэӄытчирэлин Гымоно итык.
Нотагты ӄытгъи, ынкы рырынгивнин мэлёталгын, ʔирэмйыльын омкэты, ивнин:
ʔАмын, етти, Милютэӄэйигыт!
Вэчьым гынан лыги, миӈкы гымнин вагыргын варкын?
Вагыргын чамъам рэльуӈын.
Валёмэ?
Гымона чит тымыркынэн мэлёталгын, ытръэч-ым лывавнэн, ытлён эйгулеткыльин ырыткук.
Ярак пыкирык, ынан тывнэн вэтгав милютин:
Гымнан игыт, нутэк вама, тынрынгиивын мэлёталгын ынкъам тымӈылёгъан, миӈкыри вагыргын гымнан мыльун, ытлён гымыкы гивлин.
Вытку ʔыръунтэтык рапаагъа.
Чит тынмыркын ытръэч-ым тылвавын, гынтэквъи.
Ынкатагнэпы ытлён паагъэ ʔыръуытэтык ынкъам калготкэк, ынан льунин вагыргын, льунин чиниткин нынны, варата рытээватъё.
Ытлён ынпыначга нымӈылёӄэн:
Выквытаг, титэ ыллён раӈавтыӈгъа?
Вытку эвыр ринивӈытык торгынан, ынпыначгыторэ, чама-ым ӈэвысӄэтэ ʔэӄу нэлгыркынигым этаны.
Ванэван моргынан ʔэӄу мынылгыгыт, миӈкыри гыт тэӈытвигъи,— ӈэвысӄэтэ никвъэн.
нымигчирӄинэт ӈэвысӄэтӄэгти.
Ӄынрагтатгын мэӈин тэгъеӈу рэлгыӈын,— нивын ынпыначга.
нымигчирӄинэт ӈэвысӄэтӄэгти.
Ӄынрагтатгын мэӈин тэгъеӈу рэлгыӈын,— нивын ынпыначга.
Выквытагнына рырагтаннэн ӈэвысӄэтӄэй.
Ытри тагнымытваӈӈогъат.
Гивиӈитти галяк, ыргин ʔурэтгъэт нымкыӄин нэнэнэт.
Ытръэч.
Ӄол итгъэт нэрэтын нымнымэты ӄораймак.
Аймакык ӄача ӄонпы нылӄотытваӄэн илкыльын ынпыӈэвкэй ынкъам ынан винвэ мынга нинэгтыткуӄинэт чемыръотакэчгытъолӄагтэ.
ʔОравэтльата нупынъылийвыӄинэт, ынкъам илкыльын ынпыӈэвӄэй ныпэӄэттатӄэн.
Ӄырым микынэ ейвэчу нылгынин.
Ытръэч ыннэн ӄэйӈэвысӄэтӄэе, галятыляма, льунин йъэнкы вальын ынпыӈэвӄэй ынкъам анӈэнавэтгаквъэ:
Иʔам илкыльын ынпыӈэвӄэй упынъылиркыниткы?
Ытлён нэнрэӄэвтык?
Эвытӄэй нэмэ микынэ рай упынъылинин ынпыӈэвӄэй.
Люур ытлён таӈпэраʔачеко нъэлгъи.
ʔЭтйивчигъэт ӈэвысӄэтти, мэӈин ытлён нъэликэтын ʔаачекэты.
Гым тръэликэты,— иквъи ӄол ӈэвысӄэт.
Вынэ ӄырым, ытлён гым тръэликэты ʔаачекэты,— ивнин ӄутынэ.
Ӄырым мэӈин гымыкы нъэликэтын.
ʔЭткиӈ тури!
Торгынан ӄонпы нупынъылийвытури гым, рыпэт нинэнтъыльэвтури гымнин увик.
Гымнан ӈаанӄэн ӈэвысӄэтӄэй траматаӈын,— ивнинэт ʔаачека ынкъам рыльуӈэнин ӈэвысӄэтӄэй, ынык вириӈэтыльын.
Ытръэч.
Ганымытвален ынӈатал нылгэныпынчойвыӄэн ӈэвысӄэт.
Вэтгавыт валёмъёттэ варатгыпы ынан алваӈ нинэтчыӄинэт ынкъам энаральэты нэнатвыльатӄэнат.
Энаральо ынык гитлин нытэӈӄин гынниӈӈытыльын Мэмыл.
Ытлён-ым ганымытвален гэӈэвъэнэ, гатваленат ӈирэӄ нэнэнэт, ӈирэӄэв ейвэл.
Ытлён ылгу нылгыӄин, ӄынур чиниткин.
Эргатык тыривинигъэ аӈӄагты, гым-ым, мэйӈычьигыт эккэйгыт, ӄывинрэтыркын ытльагты ынкъам гыт, эккэйгыт,— иквъи Мэмыл.
Гым эргатык тыруӈэлы омкэты, чама льувут мэлётагты йыпатъёттэ траёпанӈынат,— иквъи ейвэл.
Эвыр-ым рагтычьачаӈатгъа ынкъам раёатгъа, ынӈэ миӈкыри элӄыткэ.
Ытлён рэӄитувъигъэ тылянвык эвытлым ратымӈэвы ёʔанма.
Ынӄэн ымыльо вэтгав гавалёмлен Пынчойгыӈавына.
Энаральын ынан нинивӄин:
Мэмыл ынӈатал ʔэткин яйвалеты.
Нивӄин.
Эргатык эвэкэнвэты ӄылкытги ынкъам ынӈэ амэмылка эеткэ ярагты!
Рамэмылёгъа, тыляма омкэпы ӄытагэ, ӄууркиги, льувут мэлётагты йыпатъё ӄыгитэгын.
ʔЭткин ынӈатал Мэмыл!
Наӄам Пынчойгыӈав мэрынрэ нывэтгавӄэн ынкъам амалвагты нытлепӄин.
Энаральа ынӄэн валёмык, тэнмавыӈӈогъат эвэнэнвэты, иӈӄун винрэтык ейвэл.
Наӄам ӈаргын льук Мэмыл анӈэкагты ныгитэӄин ыргынан.
ʔЭткин, ӄытлыги, ʔамын Мэмыл, — нивӄинэт анаральыт.
пэрӄытвальын гилгилгиӈкы.
Ынан нэнъатчаӄэн пиврэльын мэмыл.
Эймэквъэт ыныкы ʔоравэтльат.
пэрӄытвальын гилгилгиӈкы.
Ынан нэнъатчаӄэн пиврэльын мэмыл.
Эймэквъэт ыныкы ʔоравэтльат.
ʔЭмъим ейвэл?
Ръэейвэл тывыркынэткы?
Гынык-ым нымытвальын ӈинӄэй.
Ӄырымэн ынӄэн ейвэл, ынӄэн гымнин экык, валёмтык.
Ванэван ытлён гымнан ымы мъэйӈэльэтын, ӄэлюӄ-ым ӄынур лыгэн гымнин экык.
ʔОравэтльата ымыльо натвын ыныкы ыргин валёмъёттэ вэтгавыт Пынчойгыӈаквыпы.
Мытрэпкиргъэ ярак, трэнийгулевӈын ынӈатал ытлён пынчойгыльатык!
Пыкирык ярак, ʔоравэтльата найъогъан Пынчойгыӈав.
Ӄыпалёмтэл морыкы, Пынчойгыӈав, нэмэ титэ рапынчойгатгъа мэкырыкы, гынин йилиил ривлеты, эвыт титэ нэмэ ръыръунтэты.
Ванэван гым мыпынчойгатык мэкырыкы!
Тури чинит ʔыръунтэтыркынитык!
Люур вай йилиил ынин эвлыӈ нъэлгъи, ынӈатал ытлён чеӈыттэтгъи.
Панэна-ым вэнлыги ныпынчойгыльатӄэн, наӄам йилиил эвлыӈ нынъэлӄин.
Ӄынвэр йилиил колё ивлетгъи, ынан имтитэ рытыӈӈонэн, миӈкыри ӄытыӈӈок.
Эмныкитэ ляйвыӈӈогъэ, ӈыркыля ʔылё лейвык.
ʔОравэтльата ныльуӄин ытлён йилимтильын.
Миӈкыри митык, иӈӄун йилиил нычивмытвин,— нычимгъуӄин Пынчойгыӈав.
Ӈытоӈӈок ярайпы, йилиил нэлгэ энаръэнэн, миӈкыри-ӄун ӈаргын нычьэчеӈэтӄин, наӄам йилиил йыкыргычыко ʔакаё.
Ытлён аӈаӈыльэты нивӄин, наӄам лыгимэткиит нывэтгавӄэн:
Ӄинэвинрэтги, гымнин йилиил ивлетгъи.
Эӈэӈыльэ ытлён ивнин:
Ӄылӄытги эргатык варатэты ынкъам ӄикви.
Ӄырым лымӈэ мыпынчойгатык, тыпаагъак, чама ынӈатал тыӈыркылятыркын.
Рагтытыляма, Пынчойгыӈавэн чывипыт йилиил ӄитыги ынкъам мылегъи.
Ынӄэн чывипыт йилыкин ʔыттъэ нэнун, лыгэн эвыт руплыткук, ʔыттъыт тымӈъатав тавтаватыльатыӈӈогъат эмыраӄэты.
Инъэ Пынчойгыӈав ӄытгъи варатэты ынкъам иквъи:
ʔОравэтльаторэ, ӄырым лымӈэ гым мыпынчойгыльатык, ӄыгтыгыткы гымнин елычгын нивлыӄин.
ʔЫмто, варат, миӈкыри мынит: мыныгтын йилиил Пынчойгыӈавэн эвытлым мачынан ынӈин нылейвыркын?
Опопы ныгтын, эвыр рапаагъа ытлён пынчойгыльатык ынкъам мачынан ытлён нэквэтын ӄоленымнымэты, иӈӄун гэмо ӈэнку ынылгыркын пынчойгатыльын ынкъам мачынан ынан ныльунин элвэльин нынны.
Эвыр нэмэ рамго пынчойгатык, мачынан нивлетын елычгын.
Опопы ныгтын, эвыр рапаагъа ытлён пынчойгыльатык ынкъам мачынан ытлён нэквэтын ӄоленымнымэты, иӈӄун гэмо ӈэнку ынылгыркын пынчойгатыльын ынкъам мачынан ынан ныльунин элвэльин нынны.
Эвыр нэмэ рамго пынчойгатык, мачынан нивлетын елычгын.
Ынӈатал гакоргавлен Пынчойгыӈав, ыныкит йилиил ынин пэнинэмил нъэлгъи.
Ынӈатал лыгимэткиит нэнъарэӄэн ынан пынчойгыгыргын, нылвавӄэн ытлён вэтгавык.
Ынкъам валёмъёттэ вэтгавыт ванэван нытвыльаннэнат мэкырыкы.
Игыр варкыт ӈэвысӄэтти нылгэныпынчойгыӄэнат, йилиил ʔарэк налвавыркын, ынӄэната ытри варата ʔэку нылгыӄинэт.
Ытръэч.
Эмнуӈкы ганымытвален ӄлявыл гэӈэвъэнэ.
Ырык гатвален ӈээкык, ынӈатал-ым ныгтиӈӄин ынкъам нылгининъыӄин.
Милютэт гынтэвыльыт нэнайъоӄэнат ынкъам яалгыткайпы нинэпириӄинэт.
Ӄол рыннин ытлыгэ пынлёнэн:
рапэляты ӈэвысӄэту.
Уйӈэ ʔаачекыт гымык энъыӈ вальыт, эвыр вытку гым ʔаачека рэнайъогъа ынкъам рэнагалягъа, вытку ынкы тръэликэты.
Эвыр-ым инъыльын ʔаачек уйӈэ, рэрэӄы?
Эвыр уйӈэ ынӈин вальын ʔаачек, амгымнан тыратваркын.
Галяльын мэлёталгын льунин ӈэвысӄэтӄэе, ытлён вэлеркылегъи.
Амйыӄытчота ынин кыттэлти нывъёпчаӄэнат, кыелпынитти-ым нытрынтэтӄинэт.
Ытлыгын вулӄытвик иквъи:
Эргатык нымнымэты аӈӄчормэты ӄылӄытги ынкъам амноӈэты чавчывагты, ӄиквынэт.
Кылгынкэн ʔылёӈэт галяк гымыгнымнымык рачвыӈгыргын ратва.
Ии, ынан ымыльо тыривысӄивӈынэт.
Инъэ ӈэвысӄэтӄэй ӄэмиплыткук, эквэтгъи Въэӈгыпы ӈаяӄэн Майӈыпэлгэты.
Пыкирык ӈэнку, варат ивнин, энмэн ытри нытэнмавыркынат рачвыӈынвэты.
Ярак ытлён пыкиргъи ымы еп ититкэ чайкок, ынин рыпъё.
Чаёплыткок, наӄам ытлён ванэван ныгтычаён, ынан йыръэннинэт ӈирэӄ вэлыт ынкъам пылнинэт.
Пылыткук-ым ытлён кытгынтакватгъэ амноӈэты.
Эмнуӈкы чавчыват ивнинэт, энмэн нытэнмавыркынат рачвыӈынвэты.
Волӄытвэӈӈок-ым пыкиргъи ярак ынкъам ытлыгын эвыӈӈонэн:
Ымыльо аӈӄальыт ынкъам чавчыват тивынэт, ытръэч ыннэн ʔылёӈэт тыяан.
Гым ынӈатал нинъигым, ӄырым микынэ нэнайъон!
Майӈыпэлгэпы рачвыӈысӄэвыльыт гэлелинэт Въэӈэты ӄонъачгынкэн ʔылёӈэт.
Амноӈгыпы амалваӈ гэлелинэт: чымче вальыт пэтле гэетлинэт, ыяа вальыт ʔотчой гэлелинэт.
ʔАмын еттык, тумгытури!
Ӄырэсӄивыркынитык морыкы!
нивӄин ытлыгын инъыӈэвин.
Гэпкитлин рачвыӈынвэты Майӈыпэлгэпы ныгтиӈӄин ʔаачек, нэмыӄэй ынӈатал нинъыӄин.
Ӈэвысӄэтӄэй нычимгъуӄин.
Чамъам ынан рэнайъогъа, ытлён эмпаӈ гымык вальын!
Инъэ моогъат рачвыӈык гэкэӈыльыт.
ʔЫттъыёл гэпкитлин Въэӈкэн ʔаачек, ынкъам ынан ӈэву пиринин ныгтиӈӄин ӈэвысӄэтӄэй Мэйӈыпилгыкин.
Ынӄоры-ым вай могъат рачвыӈкы ʔоравэтльат.
Наӄам гарачвыӈленат Въэӈгыпы Ӄончатагнэты.
Ынӈатал нымкыӄин ʔоравэтльат.
Ӈэвысӄэтӄэйык рээн ымы-ым ʔаачек мэйӈыпилгыкин.
Ӈэвысӄэтӄэй ынкъам ʔаачек чит вай кынмал нылеӄинэт.
Ӄынвэр вай люур ʔаачека ытлён галяӈӈонэн, ӄынвэр-ым галянэн.
Инъыӈэв гагчавыӈӈогъэ, ынӈатал-ым йыӄытчоӈӈогъэ, рыпэт кыттэлти ынин выёпчаӈӈогъат — ʔэтки ныйӄытчоӄэн.
ʔАачек ынан йъонэн.
Ӄлявылӄай таалгылятгъэ ынкъам йыӄытчоӈӈогъэ, рыпэт-ым рыгрыг эвиръыкин танлымынӄо эчгэтыӈӈогъэ.
Лыгэн ʔыттъыёча гэпкитлин, ынин эвиръыт арыгка гэнъэтлинэт амйыӄытчок.
Ытлыгын ӈэвысӄэтин ынӈатал гакоргавлен ʔаачекэты.
Ӈээкык гымнин гынан ӄылгыгын,— коргэты иквъи ытлён.
Ӈэвысӄэтӄэй пыкирык, лыгэн эвыт ʔаачекэты эймэквъи ынкъам иквъи:
Гым ӈоткатагнэпы гынинэйгым ынкъам рачвыӈык тыпаак, мачынан ӄлявылтэ нинъэв нытваркынат.
Рачвыӈыльыт ырык рээн вытку инъэ пыкиргъэт, ынӈатал гэпэӈъивэтлинэт, гэгытъэвлинэт ынкъам гарайылӄыӈӈоленат.
Ӄыетгытык ӈанӄо ёрочыкогты, ӄыӄамэтватык, ӄыпаӈъэвӈытотык, ынӄоры-ым ярагты ӄэквэтгытык ымыльо чеэкэй Пэлгэты.
Йъилгын галяк, ымыльо рагтыгъат.
Мури ӈутку мытрапэляты, тури ынпэвыркынитык, мытрэвинрэтыркын турык,— иквъи ʔаачек.
Гыт-ым миӈкыри чимгъуркын, ӈээккэйгыт?
Нэмыӄэй ынӈин, ытръэч мачынан ӈанӄо нырэннинэт ынин яральыт.
Ӄэйвэ, тэкэм ынӈин!
Пэлятгъэ ʔаачек Въэӈкы, ыргин нымкыӄин нэнэнэт ʔоратыӈӈогъат.
Тагнымытваӈӈогъат чеэкэй.
Ытръэч.
Энмэн тэленъеп ӈэйӄэйык Ӈавъанпэнрывылгык ӄача ганымытваленат ӈыроӄ йичьэмрэтти.
Ымыльо гэӈэвлинэт.
Ӄутын энмэн Пынчойгыӈав, ӄутынин-ым — Тульыӈэв, ӈыроӄавэн-ым Выльиӈкруӈэв.
Аны ымъылёӈэт ӄырым нырэӄынэт, ытръэч нытымӈэтваӄэнат ынкъам ӄонпы ныелырачвыӈӄэнат ыргичгу.
Ӄынвэр анӈэнайпыгъат ӄлявылтэ, ыргынан ытри нэнъирэтынэт элерэты.
Ынкы напэлянат.
Колё нытэргатӄэнат илирык ӈэвысӄэтти.
Люур ининигъи ʔытвыльын.
Аны ӄолельаръоӈӈогъат ӈэвысӄэтти, иӈӄун ынийӈэнэт ытри ытвыткульырык.
Ӄлявылырык намӈылёнат:
Микынти тури?
Вынэ ӈот Пынчойгыӈав, Тульыӈэв ынкъам Выльиӈкруӈэв.
Чимгъугъэт ӄлявылтэ.
Пынчойгыӈав ынкъам Тульыӈэв ӄырым мынийӈэнэт, ʔэтки ырыкайпы ытръэч пынчойгатгыргын ынкъам тольатгыргын варатчыко нытомгатӄэн.
Выльиӈкруӈэв-ымым мынийӈэн, люрэӄ таӈыӈ рэнъэлгъэ.
Ынӈин итгъэт.
Нэмнуӈэтӄинэт, наӄам Выльиӈкруӈэв имырэӄык нылвавӄэн: ымы чайпатык, ымы рывэнӈык гынник.
Чимгъугъэт ӄлявыльырык ринтык ытлён аӈӄагты.
Нэнинтыгъэн.
Аргаатыӈӈок Выльиӈкруӈэв колё ӄолельатыӈӈогъэ.
Эммэйӈыӄулитэ Выльиӈкруӈэв пээтгъи ынкъам рыркано нъэлгъи, выльиӈыт-ым — ваӈӄыто.
Ытръэч.
Энмэн ганымытваленат ӈирэӄ нытульыӄинэт ʔоравэтльат.
Нытвыӄэнат ӄутти, энмэн ӄаарамкыт.
Ымыльорык лыги, колё нытульыӄинэт ʔаральа.
Итык-ым эмувитэ ыргичгу нывалёмӄэнат, наӄам еп льулӄылти эльувылгыкэ.
Ӄол итгъэт амӈонгыпы лейвыткук льувылгыгъэт.
Ка-акомэй!
Ӄынвэр-ым вай тыльугыт, ʔамын колё гы-ы тульык ныркуригыт!
А-а!
Кита-ӄун мынтульычит, эплеэн мэӈин армаӈ ратвагъа?
ʔАтав, мынтульычит!
Опопы вайынӄэн гыръольын гатле ӄыйъогын ынкъам эвнэнриӈэвкэ лиглигыт ӄытульэтгынэт,— ӄутынэ ивнин.
Элвэтиӈэтэ чамэттаӈӈонэн ӄутынэ гатле.
Рэймэвнин, пирининэт ӄлявыля лиглигыт.
Люӈынриӈэвэ, гэмо лыгнин галгата.
Ӄытгъи панэнагты ӄлявыл, лиглигыт нинэнрыӄинэт.
Ка-а-ко, нымлегыт ынӈатал!
Ӄэйвэ-ӄун.
Гы-ыт-ым рэръэгъэ?
Гым?
Кита-ӄун гынинэт плекыт ӄыгитэгынэт.
Гитэнинэт ӄутынэ чиниткинэт плекыт ынкъам чеӈыттэтгъи: ӄытлыги култэт уйӈэ.
Ка-акомэй!
Гынан йъотыляма гатле гым гынык яачы тыркылегыт, ынкъам яатвата гынинэт култэт валята тыгтынэт.
Аны колё нымлыӄэнат ынӄэнат ʔоравэтльат.
Ытръэч.
Энмэн ганымытвален ытлывэ гэӈэвмиргыӄэе.
Ытлывэн ымыльэты увик гакытрэлма ӄэймитэ вальын.
Ынкъам ынан ӄонпы нэкайпыӄэн, нэнаяаӄэн паръотайӈын.
Ытлён ӄонпы пэръутэльын ынкы ярачыко, ымы этлы антокыльэн, лыгэн рэлку нытваӄэн.
Ӈэвмиргыӄэй-ым ынан нинэнтэрмэчьыӈэвӄин, ӈэвгичийву нинэнтыӄин.
Ӄутти гатваленат ӈыроргарэ йичьэмрэтти.
Ытри ӄонпы ныръэвыльэтӄинэт.
Ынкыри ӈэвгичийвут нинэтыӄин ӈэвмиргыӄэй ытлывъёта:
Ынанынпычьэты ӄыӄэвигичиги!
Ӈэвмиргыӄэй нылӄытӄин.
Лыгэн ытлён пыкитльэн еп тытлепы нупынъылиӄин, ӈан нынынтоӈатӄэн.
Нырагтыӄэн, нинивӄин ытлывэ:
Уйӈэ аны, нупынъылийгым!
А-а!
ʔЫръунтэтыркын!
Мэвын ʔынупынъылийгыт!
Кита, чымчальэты ӄыӄэвигичиги!
Ынпыӈэвӄэй нылӄытӄин.
Эчги ытлён наӈэнтоӄэн-ым, нупынъылиӄин, нынынтоӈӈатӄэн.
Ынӄо нырагтыӄэн.
Аны уйӈэ!
ʔЭтки нупынъылийгым!
Э-э!
Гынан ивкэ рытыркынэт, ʔыръунтэтыльэтыркын!
Кита, ынанытлянъёгты ӄыӄэвигичиги!
Ӈэвмиргыӄэй нынтоӄэн, нылӄытӄин.
Ынанӈэнчьа-ым ӈэвъэн нинивӄин:
Ынӄэн ынпыӈэвӄэй, ӄэвигичильын ӄылпынрыгыткы!
Налпынрыгъан, ынкъам рагтыгъэ.
Ныӄамэтваӄэнат.
Эргатръок ытлывъёта ивнин:
Кита, ынанынпычьэты ӄыӈэвйигичиги!
ʔАмын-ым ӈан нылӄытӄин ынпыӈэв.
Эчги наӈэнтоӄэн, нымӈылёӄэн.
Ӈоон, ӈоон, ӄэйӈун, ӄэвигичигъи ынпыӈэвӄэй нэмэ морыкагты тылеркын!
Вынэ ванэван, энмэн тыӈээвйигичигъэк.
Ынкъам рэӄыльу ытлывэ раӈавтыӈанӈыркын!
А-а, рэӄыльу?
Ӄаймаромчынтольо!
Ымыльо ынӄэн нинэӈээвйиӄинэт ʔэӄэйичьэмрэтти ӈэвмиргыӄэе.
Ынанытлянъёгты нэмэ тыӈивынин:
Ынанытлянъёгты ӄыӈээвйигичиги!
Вынэ ӄавэгеченвыӄагтэ тырэнъэӄэрэвӈынэт!
ʔЭнӄэтыльын энотконанрэрӄэн.
Ӈэвмиргыӄэй ныркылявӄэн, нылӄытӄин.
Ынпыӈэвӄэй ӈоон рэӄыльын, ӄылпынрыгын.
Ӄэвиигичильын ӄылпынрыгын!
Вынэ вай, ванэван мыӄэвиигичигъэк, энмэн вай тыӈээвйигичигъэк.
ӈэвысӄэтӄэй нылгынин.
Ынӈатал-ым таӈкэра нанавэръэпатын.
Ойымпъатакэчга нантаӄавынат.
Ӈанрагтатгъан.
Рэсӄиквъэт ытри ӄлеграгты.
Ёрочыкон рыпэт черитлитэ ынкъам пуйъэтэ гэӄитвилин.
Лыгэн-ым ымыльэты ярачыкон ныпуйъилгиӄэтӄин.
Уйӈэ нотайкоч эгылгывытрэткэ.
Ӄаӈокэтльан ӈэвысӄэт лёӈвакъота, ытръэч ӈырэпэтгъи.
Ынӈин ӈырапэты нытваӄэн.
Вэлер гэгитэтэ ʔывэӄучитэ ытлён.
Паръотайӈын ытлывъен черитэ, левыт-ым ӄэймэтэ ныйитыткуӄин.
Аны ӈан ынкы ӈэвысӄэт гатвален, ӄынвэр вай тъэраткоӈӈогъэ ӈрапычга.
Ынпыӈэвӄэй ымы гэйылӄэтлин.
Лыгэн ытри йылӄэтгъэт-ым, ӄлявыля паръотайӈын гылгык ыпэ рычимиръэвнин.
Рычимиръэвыплыткук, оӄӄамайӈын тиӈунин, ынкэчыку рэгъи.
Аны гэлевтытэнъэлин, лыгэн-ым гэтъэнэткулин.
Ыныкит ӈан увик нинэплыткуӄин, нъэптыткуӈин оӄӄамайӈычыко.
Ынӈатал ёрочыкон таӈйыӄӄай-ым ынан рытчынин.
Вынэ-ӄун йыӄӄайъым.
Ынӄоры ӄлявыл нынтоӄэн, нинэннэӄин мимыл оӄӄамайӈычыкойпы.
Ярак раӈӈок, ынан нинэӄэплюӄин еӄаеквэ ыльыл.
Аны ынӄо нэнагтольатӄэн!
Аны йытонэн ытри вылгыналгын, ытри ӄапарпычгыргыльыт вылгыкэркэтлыӈын, вылгэръын ынкъам лымӈэ нылгинымкыӄинэт лыгэтаӈэты ӄаӈопэральыт вылгыналгыт эвыр-ым ӄутти гаймычьыт.
Ынӄоры кынмаросӄатыльатгъэ ынкы.
Ынан кынмаросӄыткынэты ратчьавнэнат ӈэвъэнлыӄыл ынкъам ынпыӈэвӄэй.
Рылгыквылгын, кылылялгын лыгэн ынкы ынан йымэльаннэн.
Пылыткук-ым, яӈат йыръэтъюнинэт ӄоратакэчга ынкъам ръэвытъуле, ынӄоры кэттывагъэ, кынмаросӄыткынык атчьатгъэ.
Ӈэвъэнлыӄыл ныйылӄэтӄин.
Ӄлявыл-ым гапаӄатлытколен кынмаросӄыткынык, мынгыгэӈгыпы нинэвинвыгитэӄин ӈэвъэнлыӄыл йылӄыльын.
ынӄоры кэттывагъэ, кынмаросӄыткынык атчьатгъэ.
Ӈэвъэнлыӄыл ныйылӄэтӄин.
Ӄлявыл-ым гапаӄатлытколен кынмаросӄыткынык, мынгыгэӈгыпы нинэвинвыгитэӄин ӈэвъэнлыӄыл йылӄыльын.
Ӈэвъэнлыӄыл камаграгъэ, лылепгъи.
Аны ынан нинэгитэйвыӄин ёрочыкон ынкъам ʔывэӄучилӄыл.
Ынӈатал-ым таӈӄлявылё гэнъэтлин ʔывэӄуч!
Аны гэллептитлин!
Лылептилыплыткук, ӈэвысӄэтэ пынэтгыргыт рырыткунинэт, кэттывагъэ, кылылет йыпъёнэнат, рылгыквыт ымы йымнэнат.
Ынӄоры йъонэн ʔывэӄучилӄыл, ʔатчьатгъэ, оммачайпынэн.
М-м-м, мачрайыӈкы, мачрайыӈкы!
Вэнлыги нэноммачайпыӄэн.
Ынӄоры-ым ӄынвэр ынӈот гъайӈавыткоӈӈолен ытлывэ:
Эпэӄэй!
Эпэӄэй!
Кыеквъи ынпыӈэвӄэй.
Аны ытлён гэллепыткулин, нивӄин:
Вай-вай, ынръам миӈкы мытрэмык?
Микырык вынэ вай мури мытытваркын?
Нэнаӈычвынъайӈаӄэн ытлён ӄлявыля:
Ӄытэӄэмэӈысӄив-ым, энмэч мынӄамэтвамык!
Ӄун микырык-ым мытытваркын?
Микырык мытрэмык?
Аны нэнамӈылёйвыӄэн ынпыӈэвӄэе ытлывэ.
Ӄынвэр ытлывъёта вылгытконаӈӈытонэн.
Микыргин-ым?
Ан-ʔам, эӄылпэ ӄытэӄэмэӈги!
Ӄун, микырык-ым мытытваркын?
Вылгытконанрэрык-ым ӈан ӄлявыл айыӈкогъэ.
Ӈэвмиргыӄэе ӄол яӈан рывэнтэннин, ынкы ынръам нытваӄэн ръэвытъул.
Нэмэ пынлёсӄэквъэ:
 — Аны, микырык-ым мытытваркын?
Нэмэ нычвынъайӈайвыёӄэн, вытку тэӄэмэӈгъи.
Ӄамэтвагъат.
Ӄэмиплыткук, ынпыӈэвӄэй равэръэпатъёвнэн, ынӄоры ʔалярантойго рыннин.
Матальэты ытри эвиръынльэтэтгъэт, нэлгынльэтэтгъэт.
ʔАмын-ым ӈавъёлтэ, ынӄэн ӈээвйик лывавъёттэ, аны ныръыттъыёчаткольанӈыӄэнат, ӈавъёл нивъюуӄин:
Аны ипэ гымнин ытлён ʔывэӄуч!
Ӈэвъэнэ-ым нинивӄин ʔывэӄуч:
Мынрагтымык, мынрагтымык-ым!
Ынӄэн ӈэвысӄэт ӄлявыля матанэн.
Лыгэтаӈычьыӈӈогъат ытри ынкатагнэпы.
Ытръэч.
С.
Колё ныгтыӈъоӄэнат, ӄол нитӄинэт ымы ванэван ныӄамэтванат.
Эмгытъэтэ ӈээккэӄэй ныӄэвиичиӄин энаральэты, ытръэч-ым ванэван ынылпынрыгъан ынкъам нырагтыӄэн эмувикэ.
Ганымытваленат ӈээккэӄэй Аӈӄакваӈав гэӈэвмиргэ Оммо.
Колё ныгтыӈъоӄэнат, ӄол нитӄинэт ымы ванэван ныӄамэтванат.
Эмгытъэтэ ӈээккэӄэй ныӄэвиичиӄин энаральэты, ытръэч-ым ванэван ынылпынрыгъан ынкъам нырагтыӄэн эмувикэ.
Ӄол рыннин ӈэвмиргыӄэе ивнин:
Кита, ӈавытлывъёӄай, мыгитэсӄивын ывэран, юрэӄ пывэнӈэгъи ынкъам ӈан вэлер мынъыпывапат.
Ӈээккэӄэе вэтгыры рыннин.
Аръапавыплыткок Аӈӄакваӈав лейвыткусӄиквъи аӈӄачормэты, юрэӄ энмэн рамыргольогъа.
Нылеӄин Аӈӄакваӈав аӈӄачормыеквэ ынкъам мэрынрэӄэй нытипъэйӈэӄин.
Нэнатвыӄэн тэпъайӈама тавэмэнӈынымытвак, ымыльорык тэнӈу, эӄу нэлгыркынэт.
Нараттаӄэн ынкъам нымыргогэчеӄэн, ӄынвэр кытмыргогэчегъэ.
Тылевулӄытвитэ итгъи.
ʔЭчги пэлӄынтыттылеркын люур льунин ынык ʔыттъыёча йынйынӄай.
Гаӄэвъянӈолен.
Амромавӈа ӄытгъи орайынйынӄаеты.
Эймэвык льунин лыгэрайӈын, ярачыко-ым нынлетӄин пэнъёлгын, ынкы ӄача нывакъотваӄэн увильын майӈыӈавэтын.
Ӈээккэӄэе ивнин:
Ивкэ гынык пэнъёлгык ӄача момавыркын.
Коргаквъэ майӈыӈавэтын ынкъам ранӄамэтвавӈынэн, ӄытлыги ытлён нъоравэтльатъолёӄэн.
Аӈӄакваӈав-ым чичеквъи, вачаӄ ытлён лёӈайылгава итгъи ынкъам иквъи:
Миӈкыри рай ранымытвагъа амынан ӈэвмиргыӄэй Оммо, микынэ рэвинрэркынин кытынпавыльын.
Эӄэӈэвысӄэт ʔоравэтльатъолёльын иничгытэтгъи: ӈээккэкэе ванэван лыги нылгынин чиниткин увик, йэлы-ым ӈэвмиргыӄэй кэтъоркынэн.
Эӄэӈэвысӄэтэ алваӈ рытчынин аӄачемгъогыргын, энмэч ытлён мачкачьараквъэ ынкъам ивнин:
Эвыр рэрэльугӈын гынин тэгӈэвмиргыӄэй, ӄынумэкэквынэт гымык льаляӈэты амалваӈ вальыт тыӈэчьыт, ӄынкыкваквынат тэкичгыт ынкъам ӄынымкэквынэт ынӈин мыкэльу, эвыт миӈкэмил тыриквыт, ынкы вытку трэтрилгыт.
Ынӄэн ымыльо рытомгавъёлӄыл ӈыронъылё.
тэкичгыт ынкъам ӄынымкэквынэт ынӈин мыкэльу, эвыт миӈкэмил тыриквыт, ынкы вытку трэтрилгыт.
Ынӄэн ымыльо рытомгавъёлӄыл ӈыронъылё.
Аӈӄакваӈав вэтгыры итгъи.
Ӄытгъи амноӈэты ынкъам тыӈачьыгэчеӈӈогъэ.
Ӄэйвэ ныгагчавӄэн ытръэч вэнлыги тъэркин румэкэвнинэт.
Йарат мэйӈымигчир инэйылгъи ʔаӄаӈавысӄатчыӈа,— чемгъоӈӈогъэ ейвэлӄэй ынкъам тэргатгъэ.
Авынтэрганма люур валёмнэн пипиӄылгъэйӈэн.
Лылепыткугъи гролмакы, эвын льунинэт нымкыӄинэт пипиӄылгыт.
Ынанынпычьа пипиӄылгэ лыгъоравэтльаелымэл пынлёнэн:
Иʔам нытэргатэгыт?
Аӈӄакваӈавтыӈа тывнэнат ымыльо ынин вагыргын.
Палёмтэлыплыткок ынанынпычьа пипиӄылгыӄэе ивнин:
Ыннэ атэргатка, ынан мытрэвинрэтгыт.
Еп тиркытир амэчатка ымыльо тыӈэчьыт нэнумэкэвынэт.
Ӄынкалыроквын ръэт, мытрэвинрэтгыт ривлык ымыльо гэчеёт,— ивнин ынпыпипиӄылгыӄэе.
Пыкиргъэт ярак, нэтрилынэт тытлынолыӈкы ынкъам ынпыпипиӄылгыӄэе акватыӈӈок ивнин:
Эвыр ралвавыркын имырэӄык, ӄыетыркын ынӈанванвэты, минкы мытльугыт тэргатыльэгыт мытръатчаркынэгыт.
Кытвалынкыӄонайгыт, пипиӄылгигыт,— ивнин ейвэлӈээккэӄэе.
Ӄээкын вак эйминнинэт ӈээккэӄэе ӈыроӄ нымэйынӄинэт пыгпыгыт, тэӈылпиттэ йыръэннинэт.
Плыткук мигчирэтык, вакъогъэ ынкъам люур йылӄэтгъи.
Еп эргыръока ӄутгъи, ӄэлюк лымӈэ еп нымкыӄинэт тэкичгыт рыкыквавъёлӄылтэ льаляӈэты.
Рывэнтэннин ывэран, льунинэт аны колё тэкичгыт.
Коолёмэй!
Лыгэн ивыплыткук, пипиӄылгыӄэй эвын ыныкӄач.
Ынӈэ эӄылгилюкэ, ӈээккэӄэй, мытрэвинрэтгыт.
Торымгогъат мигчирэтык, эӄылпэ нэчвиткунэт тэкичгыт ынкъам наймэнат энаймэёлгык.
Вэлынкыӄунэтури,— ивнинэт Аӈӄакваӈавына ынин винрэттумгыт, ынӄоры-ым рыюнэвнин пэнъёлгын.
Рыюнэвыплыткук, ывэӈӈонэн ʔэӄэӈэвысӄэт.
Тэкэм ывиплыткук, пыкиргъи ʔээӄэӈэвысӄэт, эвын гагтагновлен тэкичгэ.
Гакачьаравычгатлен: ӈээккэӄэе ымыльо ынин рэнатвавъёт гэнкуврэтэвлинэт, ымы-ым гывиплыткулин.
Ӄэмиплыткук, ʔэӄэӈэвысӄэт атчьатгъэ ымы рэӄын люӈивэӈээккэӄэй.
Ейвэлӈэвин нъэлгъи ытръэсӄэв кивкив такаеӈгыргын.
Ытлён ымныкэрэт чимгъугъи мэгчератынвы.
Ӄытгъи ывэрагты, ынкы льунинэт эвын колё турмытӄыт.
Тэргатгъэ Аӈӄакваӈав эмӄылгилютэ.
Чамъам рэплыткугнинэт ымыльо ымныкэрэт кэйик ынкъам ӈан ӄырым ныльунин ӄонпы ӈэвмиргыӄэй Оммо, ʔэмитлён рай вэчьым тэвиминӈыпэлӄэтгъи.
Еп мэрэт апъака пипиӄылгыӄэй ыныкы етгъи.
эмӄылгилютэ.
Чамъам рэплыткугнинэт ымыльо ымныкэрэт кэйик ынкъам ӈан ӄырым ныльунин ӄонпы ӈэвмиргыӄэй Оммо, ʔэмитлён рай вэчьым тэвиминӈыпэлӄэтгъи.
Еп мэрэт апъака пипиӄылгыӄэй ыныкы етгъи.
Ынӈэ эӄылгилюкэ, моргынан мытрэвинрэтгыт.
Лыгэн морыкагты ӄъатчаркын.
накаетыёгъан.
Аӈӄакваӈавына рэннинэт мытлыӈэн майӈыпыгпыгыт ынкъам энатыёӈӈонэнат.
Гэргыръоӈӈолен, вачаӄ-ым епэчгин ыннэн кокайӈын энититкыльин.
ʔЭйӈэвнинэт пипиӄылгыӄэе лымӈэ ӄутти пипиӄылгыт вэнратынвы, ӄэглын-ым эӄылпэ нэплыткугъэн.
Кыеквъи ʔэӄэӈэвысӄэт, лылепыткугъи гыролмакы: эвын ӈээккэӄэе ымыльо рывъёлявъет гэплыткулинэт.
Иничгитэтгъи ʔэӄэӈэвысӄэт, ӄырэрыӈӈонэн ӈээккэӄэй, лывавнэн льук.
Эймэквъи каенвэты, ынкы ынан льунин мытӄытӄыльайыткынык йылӄыльын ӈээккэӄэй.
Наӄам ынръам ейвэчу лыгнин ӈээккэӄэй ынкъам рыгъевнин.
Ынӄоры тыннийгут рыннин ӈээккэӄэй эмэйӈыкыльин рэпалгытаёчгыӄай.
Ейвэлӄэе качьарэты тэйкынин тэючгыӄэй ынкъам ивнин, энмэн вэтыӄун нытрилнин ӈавмэргыӄаеты Оммона, ӄэлюк рыкуврэтэвнинэт ынин ымыльо тывъёттэ.
ʔЭӄэӈэвысӄэтэ эйминнин рэпалгытаёчгыӄай, энатыёнэн имыръэтэкичгэ: мэмылытъоля, рыркатъоля, ръэвытъуле, унъэлытъуле ынкъам ивнин:
Рарагтыгъа, ӄыргыгынэт ывэрат ынкъам гамгаывэрак ӄыёгынат амалваӈ вальыт тэкичгыт рэпалгытаёчгыӄайкэн.
Эйминнин ӈээккэӄэе рэпалгытаёчгыӄай ынкъам эквэтгъи.
ʔЭӄэӈэвысӄэтэ рыльэтэннин ръэтэты ынкъам рымӈылявнэн, миӈкыри пэтле таӈыпкэры ярак.
рыкалыровнэнат ывэрат.
Ӈээккэӄэй рыпэт вакъогъэ эминичгытэтэ.
Эвын ымыльо мынгыткэн ывэрат гэтэӈйыръэтлинэт амалваӈ вальа аӈӄатакэчга.
Ынкатагнэпы Аӈӄакваӈав ынкъам ӈэвмиргыӄэй паагъат гытъэтык.
Таӈычьынымытваӈӈогъат.
Ытръэч.
Тэленъеп Чегтук ӄача ганымытваленат ейвэл Ролтыгыргын ытри ытчай Пэглят.
Атав ʔаткэвма ганымытваленат ытри.
Рыпэт чиниткин лыгэран лёӈытвата, ганымытвата ӄэвъярачыкоӄайык, тымӈэнӈэн эӄылпэ тайкыёк выквытъоля чама нутэсӄытъуле.
Ӄол нитӄинэт амкынъылё аплыӄамэтвака гатвата, миӈкыри-ӄун Ролтыгыргын еп ныппыльэв нытваӄэн ынкъам ынныӈыттык нылвавӄэн, чама ытчай пэтле гэпэлӄэтлин, ытлён нэмыӄэй ванэван ныӄитпыльэтын ынныӈыттык.
Ӄол итгъи тэлпыгъэт тэйӈэтти, ытръэч амынан мытӄымыт пэлятгъэ ыннанъылёӈэты.
Кытчемгъогъэ ытлывэ.
Колё миӈкыри мытратвагъа?
Чимгъунин ӄытынвын энаральэты лыгъоравэтльатомгэты Чечаӈэты мытӄынво ынкъам ивнин Пэглят:
Ӄэлюӄ иʔам мынъувимык аӄамэтвака, мылӄытык ӄоле энаральэты ынкъам мыванлянат вэлер киткинуӄэй мытӄэты.
Ытчая ръотавыӈӈонэн Ролтыгыргын ӄытыльын ӈэнри:
Миӈкыри рэпкиргъэ ырык?
Мури уйӈэ агаканъёка, наӄам ырыкы ӄытын чекыяаӈ.
Юрэӄ вынэ ынӈин мынытва?
Ролтыгыргын вэнлыги тэнмавыӈӈогъэ ынкъам эквэтгъи.
Нылеӄин ытлён аӈӄачормыеквэ.
Люур валёмнэн гырголяйпы энмэпы гырэп.
Палёмтэлгъэ ынкъам чеӈыттэтгъи, ӄытлыги гырэп ванэван алваӈ нытвагъан, ӄытлыги ытлён ныяаӄэн гырэпык.
Лылепгъи гырголягты Ролтыгыргын ынкъам ынкы льунинэт ӈирэӄ ʔоравэтльаӄагтэ.
Ытри эӄылпэ паагъат типъэйӈэк, йʔэлыги нъайӈавынӈогъан ытлён ырыкы энарагченво.
Ейвэл  ʔэнӄэтгъи, ытлён миӈкыри-ӄун ныгагчавӄэн Чечаӈэты, наӄам пэтле волӄытвэӈӈогъэ.
Ытръэч-ым ʔоравэтльата вэнлыги нъэйӈэвӄин ытлён.
Ӄынвэр Ролтыгыргына пынлёнэнат:
Рэӄу инъэйӈэвъюркынитык?
Вытку ӄутынэ ивнин:
Мури нэнӈивмык гыныкагты ынпыначга Пинэлӄутынэ.
Ытлён нынымытваӄэн ӈутку чымче, ынан ʔэйӈэвыйгут нэнтымык гыт.
Ейвэл валёмгъэ.
Ӄытлыги ынӄэнат ʔоравэтльат въэгыргыт.
Ыргынан илкэмъетыйгут нэнтыгъэн Ролтыгыргын.
Вытку илкымъетыплыткук ынан люур чичевнин: ытлён гырголятгъэ ынӄо вэтчагъэ рэӄык ʔэвэты вальэты.
Ӈутку въэгыргыт иквъэт:
Кита ӄытлепыткугъи.
Ролтыгыргын валёмгъэ, лылепыткугъи ынкъам льунин выкватайкыё яраӈы.
Аймавма ынан люур валёмнэн ярачыкойпы алваӈ вальын ӄулиӄул:
Ӄырэсӄикви, ӄырэсӄикви, Ролтыгыргын, гымнан гыт тэленъеп тъатчаркынэгыт.
Ейвэл рэсӄиквъи чоттагнэты, ынкы вытку льунин ынпыначгыӄай.
Ӄытэйкыгын гымыкы нытурӄин яраӈы, ынӈатал ынӄо гынин вагыргын нытэӈъэв трэнтыӈын.
Гынан раматаӈын гытиӈӈэвысӄэт Чечаӈкэн.
Чит Ролтыгыргын ʔэнӄэтгъи, ытръэч-ым рай ярак ʔатчаркын ынпэвыльыӄэй ытчай Пэглят.
Юрэӄ ынык тэлпыгъи мытӄымыт ынкъам ытлён раӄамэтваӈыркын, — чимгъугъи Ролтыгыргын ынкъам вэтгыры вагъэ.
Пэтле ытлён моогъэ мигчирэтык, тараӈык.
Лыги пэтле ынан тэйкынин яраӈы.
Ынӈатал тэӈу лыгнин яраӈы ынпыначга, ынкъам ʔэйӈэвнин ейвэл вулӄытвик ӄамэтванво.
Ӄамэтвама ынпыначга ивнин, энмэн рай Чечаӈык нынымытваӄэй чавчыв Пымо.
Ынин варкын ӈинчьэн ӈээкык, ынӈатал гытиӈӈэв — нынны ынин Кымъыӈэ.
Ытлён ратвагъа ӄитпыӈэвъэну чама таӈытльано.
Рывалёматыплыткок ынпыначгын, ейвэл чит тэнмавыӈӈогъэ, ытръэч-ым Пиӈэлӄутынэ ʔарэнэн ынкъам ытлён ивнин:
плекыт.
Ролтыгыргына йымнэнат турэвиръыт.
Авэръэпыплыткок колё таӈпэраӈӈогъэ.
Коргаквъэ ынпыначгын ынкъам ʔыттъык пууръу рыйипаннэнат ӈирэӄ ʔигыт.
Акватыӈӈок Пиӈэлӄутынэ ивнин ейвэл:
Чечаӈык пыкирыльигыт нараягнагыт гымык ӈэранчакэтта.
Ытри ривыркыт гыныкы, энмэн ӄыматагынат ытри.
Ытръэч-ым гынан ынӈэ ытри лыги элгыкэ, лыгэн вэтгыры ӄылеркын лыгэрагты Пымона.
Ӈэнку ръатчаркын гынин ӈэвъэнылӄыл.
Иӈӄун авнаалёмка, тырэйылгыт гыныкы гымнин гырэп.
Гырэпык рээн гыт пэтле рэпкиргъэ Чечаӈыльэты.
Ынӄэн гырэп равалёмнэн Кымъыӈэнэ ынкъам нараягнагыт гыт.
Эге, ӄоро гынин гырэп,— иквъи Ролтыгыргын ынкъам типъэйӈгъи.
Люур нэмэ пэнинэк нъэлгъи, нэмэ пэнин аӈӄачормыен чама энмыеквэн.
Энмык рымагты Чечаӈыльэнат лыгэрат ынкъам этъо яанэн ынпыначгэн гырэп.
Гырэп ынин навалёмгъан ӈэранчакэтта ынкъам чавчывэна ӈээккэтэ Кымъыӈэнэ.
Ыттъыёл ягнагъат ӈирэӄ чакэттыт, нэнвилгъэн магляльын ынкъам нъайӈавыӈӈон Ролтыгыргын ырык ярагты, ытръэч-ым ытлён ʔэнӄэтгъи, амын эквэтгъи рымагтэты.
Люур льунин ынанъяачы вальын лыгэран.
Ынкы нылӄотытваӄэн элгыкэрыльын ӈэвысӄэтӄэй.
Пыкэрыӈӈома ейвэл, люур ӈытогъэ ярайпы ӈэвысӄэтин ытлыгын.
Винрэннин Ролтыгыргын илгытвы ʔиныт, ынӄо ʔэйӈэвнин ралкочыкогты.
Рэӄыльигыт пыкиргъи?
Гымнан траматаӈыркын гынин ӈинчьэн ӈээкык.
ʔЭтки нымкыӄинэт гэетлинэт ӈэвынрильу гымык ӈааккагты, ытръэч-ым ымыльо уйӈэ вагъат.
Иʔам-ым?
Ынӄэн-ӄун ымыльо нинэнчимгъувӄинэт.
Миӈкыри?
Нивӄин ытлён ынӄэнына ытлён вытку ӈэвъэну рэнъэлгъэ, эвыт микынэ рэнпэлӄувӈынин тайкавма.
Эплеэн-ым, гымнан мытантэнмыӈгъан,— иквъи Ролтыгыргын.
ʔОтчой гэтэйкэвлинэт ытри Кымъыӈэ ынкъам Ролтыгыргын.
Ӄынвэр ролтытвэӈӈогъэ ӈэвысӄэт ынкъам ӄынвэр паагъэ.
Чикинъэ, еп аӄэргыръоӈӈока Ролтыгыргын ынкъам Кымъыӈэ тэнмавыӈӈогъат Чагтогты.
Ытлыгэ йылнинэт ырыкы тылянвэты ынантаӈычьыт тэйӈэтти: ӄоратакэчгыт.
Пэтле пыкиргъэт ытри ярагты.
Ытчая Пэтлятына йъонэнат пыкирыльыт ынин ытлеӈи ынкъам ӈэвъэн.
Ынкатагнэпы ытри ӄонпы тагнымытваӈӈогъат, ванэван ӈыроргатрэ, энмэч нымкыргэри, ганананама Ролтыгыргынэн ынкъам Кымъыӈэн.
Ытръэч.
Ганымытваленат ӈирэӄ ʔаачекыт — эрмэчьыт.
Ынӈатал ныгтытомгыльатӄэнат ытри.
Ытри вай ынӈин гатомгыльатыӈӈоленат.
Ӄол итгъи Эрмэчьын нотагты ӄытгъи.
Ынан льунинэт ʔоравэтльат пойгыльатыльыт.
ʔЭӄэльэ нинэнрыӄин ӄонпы ыннэн ʔоравэтльан.
Ытлён ынӈатал галвавыӈӈолен, ӄымэк-ым ныпэӄэттатӄэн.
Эвыр-ым нъыпэӄэтатын айылгыкэ ʔоравэтльан, лыгэн эвыт нъынмынэн ʔэӄэльэ.
Эрмэчьынэ пиринин чиниткин пойгын ынкъам кытгынтатгъэ ырыкаӈӄачагты.
Ӄытвэчагэ гымык яаленӄӄач ынкъам яалейпы эймэвыльыт ӄынмыткоркынат!
Ыргинэт пойгыт ӄынур лыгэн ярано нъэлгъэт, аӄаймавкы ырыкы, эймэвыльыт лыгэн эвыр нынмыӄэнат.
Эрмэчьэ нэнатынпыӄэнат ʔэӄэльыт ынкъам ынык гыргоча нинэнитлитӄинэт ыяагты.
Ытри эрмэлтэтгъэт.
Эрмэчьын пынлёгъэ:
Микигыт?
Иʔам амгынан ныпойгыльатэгыт?
ʔЭми гынин тумгыт?
Гым Тиркытэгнигым!
Уйӈэ гым этумгыкыльигым, амгымнан вальэгым, ымы-ым ытлыгын ынкъам ытля уйӈэ.
Гым тумгу ӄинэлгыги, мынтумгыльэтыркын, ӄынур-ым ытленъюмури.
Мынрагты!
Ӄырым вынэ мыпэлягыт!
Эрмэчьэ мынга пиринин Тиркытэгын ынкъам ярагты эквэтгъи.
Тылянвык вай люур нэмэ напэнрынат ʔэӄэльэ.
Рытрилнин тумгытум Эрмэчьэ нотасӄыткынэты ынкъам камлелы ляйвыӈӈогъэ ынык ӄача.
ʔЭӄэльэ ынӈатал нырэпириӈӄин Тиркытэгын, наӄам нылвавӄэн, ӄоныры Эрмэчьэ эймэвыльыт нэнанмыткоӄэнат.
ынык ӄача.
ʔЭӄэльэ ынӈатал нырэпириӈӄин Тиркытэгын, наӄам нылвавӄэн, ӄоныры Эрмэчьэ эймэвыльыт нэнанмыткоӄэнат.
Маравыплыткок Эрмэчьын ынӈатал гэпэнъивэтлин, рыпэт нылылякавральатӄэн.
Ынан нэмэ пиринин тумгытум, мэткиит рилгиннин.
Ярак ытлён пыкиргъи апаӄатля, тумгытум люгнинтэ рыннин нутэк, алымы Тиркытэгын уйӈэ авъегыргыка гэнъэтлин.
Ӄынвэр Тиркытэгын тылямалявыӈӈогъэ.
Ивкэ ынӈатал ӈаргыногты мынторкын, ытръэч ӄутык тылвавыркын.
Эрмэчьэ пиринин ытлён ынкъам ӈаргын налгыткынык рывакъовнэн.
Тиркытэгын пэтле ӈаргын ыннанъылёк мэлеквъи, ярагты чинит рэсӄиквъи.
Тумгытум, гым тымэлеквъэк, ӄыкоргаквэ!
Эрмэчьын ынӈатал гакоргавлен малявыльэты томгэты.
Ӄол итгъи Тиркытэгын нотагты ӄытгъи ынкьам ынкы льунин ӈэвысӄэтӄэй.
Ӈэвысӄэтӄэйигыт, гымнан гыт мылгыгыт.
Варкын гымнин тумгытум, ӄыгитэгын, юрэӄ ынык ярагты нъылӄытын.
Ытлён уйӈэ эӈэвкыльин.
Чамъам гым гынан ринэлгыгъэ, ытлыгэ ӄырым нинэйылын гыныкы, ымы гыныгтомгэты.
Миӈкыри-ым этъопэл тъыпиригыт гымнан?
Чамъам, тивыркынигыт!
Ярак пыкирык, Тиркытэгын пыннэквъи, ванэван нывэтгавын Эрмэчьык рээн.
Ытлён рэӄи, иʔам пыннытваркын гыт?
Игыр гымнан нутэк тыльун ӈэвысӄэтӄэй.
Нивӄин, энмэн чамъам гымнан трэлгыӈын, ытлён ӄырым ытлыгэ гымыкы ныйылнин.
Эргатык мыныгтын кынмал, эвыр ʔылгу лыӈыркын!
Эвыр-ым эйылкэ нэрэнтыӈын, ымыльо мынынмытконат ынкъам ӈэвысӄэтӄэй мынпирин эвытлым мынынгынтэвэтын.
Инъэ ытри тэнмавыӈӈогъат.
Нэпиринэтт тиӈурти, пойгыт ынкъам валят.
Эквэтгъэт.
Ӄынвэр-ым нымным ынӈатал нытэӈӄин вытрэтгъи.
ʔОравэтльамкийӈын ӈаргын нытваӄэн.
Ӄытлыги, ынӄэн нытэнмавӄэнат рачвыӈынвэты.
Мэӈин ынанъянотыльо ритгъэ ынкъам ʔыттъыёл рэпкиры, ынӄэнына ӈэвысӄэтӄэй ӈэву рэпиригнин.
Мэӈӄокэнаторэ?
Ранӈытатык ӈанӄо?
Микынти тури?
Гым Эрмэчьигым!
Ӈанӄо тыетык рырагтанво ӈэвысӄэтӄэй гымыгтомгэты!
Гым-ым энмэн Тиркытэгнигым, ӈанӄо тыетык пэрэнво ӈэвысӄэтӄэй.
Эйылкэ рэнтыӈыткы, мытрэнгынтэвэнӈын, эвыр рэвэлеркылентык морыкы — ымыльо мытранмытконтык!
Валёмтык!
рэвэлеркылентык морыкы — ымыльо мытранмытконтык!
Валёмтык!
Ӈэвысӄэтӄэе ʔаачек лыгэн эвыр льунэӈу элкылнин.
мытранмынтык, эвыр-ым ʔыттъыёча рэпкирыӈытык, ӈэвысӄэтӄэй тургин!
Моогъат рачвыӈкы.
ʔОравэтльат ымыльо пэлятгъат яал.
ʔЫттъыёл пыкиргъи Тиркытэгын, ынӄоры — Эрмэчьын.
Ынӈатал гагтыкоргавлен Эрмэчьын, эвыр Тиркытэгын ʔыттъыёча пыкиргъи.
Ӈээкык гымнин тургин!
Игыр мурык ӄыткиквытык.
Эрмэчьэ гымнин ынпычьын ӈээкык ʔэптэ нылгынин.
Эргатык ӈэлвыл ӈанко мынагтатын ынкъам мынычвин: чывипыт мургин, чывипыт тургин, ынкъам ӄырагтытык.
Игыр-ым ымыльо гэчевкы мынытваркын, мынымлявыркын, мыныгрэпыркын ынкъам мынчаёркын.
Инъэ ынӈин итгъэт.
Эквэтгъэт ярагты тумгыт, наӄам ымыльо гаӈавма.
Ыргинэт ʔоратыӈӈогъат нэнэнэт.
Галяӈӈогъат гивиӈитти, нымкыӄин нантыеватыӈӈогъан, томгыльатгыргын-ым ванэван, миӈкыри-ӄун ынӄэн ʔаӄантыеватын вальын, ынӈатал нъомрыӄэн.
Ытръэч.
Нынымытваӄэнат эмнуӈкы чавчыв Пэутэн ынкъам ӈэвъэн Ваалӈавыт.
Нынымытваӄэнат ытри колё ʔаткэвма, ытръэч коргыӄавыт ройыръык — ныппылюӄинэт нэнэнэт: экык ынкъам ӈээкык.
Эккэӄэй, ӄэйвэ эмэйӈыкыльин, эквырга-ым мэчынкы нытвэтчатваӄэн ынкъам ытлыгырык гэтэнынныӈлин Тэркынтоно, наӄам-ым ӈээкык еп люнтэнынныӈыльын, миӈкыри-ӄун еп нырулӄин ынкъам ымыӈ нылвавӄэн ынанчинит вакъотвак.
Ӄолетъылё Пэутэн ныторвыӈӄэн чоттагнык, ӈэвъэнэ-ым ёроӈы нинэтэӈтэйкыӄин, люур ыргынан навалёмын ʔэйӈэвыткульын экык:
Ӄыгитэгыткы, мэӈин ининигъи ӈайыӈӄачайпы, ытлён морыкы рэмкыльу етыркын.
Пэутэнэ ымыӈ левыт лёӈынгырголява ытръэч анӈэнагты иквъи:
Мури айъокыльыморэ, миӈкыри-ӄун ӈочьыморэ.
Экык-ым ныченрыгчатӄэн, ӄэйыӄын вак нэмэ ӄулильэтгъи:
Атэй, эӄылпэ ӄынтогъэ ынкъам ӄыгитэгынэт, малӄырымэн ыннэн ӄынур муульын.
Пэутэн лываквъэ ярачыко вак, лылепыткугъи ӈаргыногты:
Тивыркынигыт, микынэ мури лёнйъольыморэ.
Ынӄэн гынан льуркынэт чиниткинэт рилвыт, ынкъам ӄынур льуркынэт микынти етыльыт.
Ӄэйвэ, ӄэйвэ, вэлер ӄытлепыткуги!
Лылепыткугъи Пэутэн ынкъам пыннэквъи.
Кэтэм ярагъет ныгагчавӄэнат ʔоравэтльат, колё нымкыргэри, рыпэт илгэмнуӈ гувъэлетлин.
Ынӄэн ʔэӄэльыт,— иквъи ытлён ынкъам ӄулильэннин ӈэвъэн, — чымче ʔэӄэльыт, эӄылпэ ӄынтэнмаквын орвэръын акватынвэты, мытрэгынтэквъэ.
Ӈытосӄычатгъэ Ваалӈавыт ярачыкойпы, льунинэт энмэч ʔэӄэльыт нэймэвӄинэт, эӄылпэ тэнаӈаӈӈонэн оргоор, рывакъовнэн ӈээкык орвыӄайык.
Пэутэнэ пиринин пойгын, аккагты йылнин ырыт гарынныкома ынкъам рывакъовнэн экык чакэттык ӄача, иӈӄун йатыляма нъынрыркынин чакэттыӄай мынга.
Пэутэн нылеӄин ʔыттъыёл, ӈэвъэн яалеӈӄач.
Ръэт гатвален аӈӄак араргыеквэ.
Нэльунэт ытри ʔэӄэльэ ынкъам наркыляӈӈонат.
ʔЭквырга-ым чавчыват ныйыӄъэв нылеӄинэт, ʔэӄэльыт пэлятыӈӈогъат.
нъэлгъи.
ʔЫвэӄучитэ ивнин ӈэвъэн:
Гым лёӈылвавыӈӈота.
Ытръэч томавык йэтылек,— иквъи Ваалӈавыт.
Пырнин гыргочаӈкэр, ытръэч эвычаӈкэра нъэлгъи ынкъам вакъогъэ ываӄочорвык.
Эквэтгъэт рымагтэты, люур ʔурэквъэт ʔэӄэльыт ынкъам накамлелтаӈӈонат.
Чемгъоӈӈогъэ Пэутэн, ынӈатал ʔэӄэльыт лыгичымче, ынкъам ратвагъа этчымарав.
Ынан пирисӄыченнин ръысӄываляйӈын ынкъам тымнэн ӈэвъэн гаӈааккама, экык-ым ивнин:
Мури ӄлявылморэ, наранмымык маравма, ӈэвысӄэтти-ым нэрэпириӈынэт ʔэӄэльэ, ыргынан мури ʔэӄу нэрэлгымык, мачыргынан ытри нувъинэт ʔыттъыёл мурык.
Лявтынгырголяквъэ Пэутэн, льунинэт ʔэӄэльыт вэтчатвальыт гролмакы.
Ӄэйыӄын вак валёмнэн ыргин очоч ивыльын:
ʔЭткиӈигыт гыт, ымыльэты ройыръын тымын.
Гитэнин ытлён чавчывата, льунин: ымыльэты понтасӄын гэйпылин пылвынта, ымыӈ левтык ныӄэлпэраӄэн пылвынтыкъале, ʔэквырга-ым люнчеӈӈыттэтыльын ынкъам татлыгнэн:
Ӈэвъэн гаӈааккама тынмынат ейвэчу эмылгэ.
Мури нанъынмымык торгынан, ытри ʔаткэвма нъытванат.
Мури гаккама вэлер ӄлявылморэ, мачморгынан мытрэтэвиминӈыгъэ.
Ӄытлыги тури ӈирэтури.
Гымнан люнльутэ гынин экык.
Ытлён орвыӄайык варкын.
Опопы мынмарав.
Ытръэч ӄычимгъуги рэӄэ гыт рэвириӈэтгъэ: пойга эвытлым ырытэ?
Лыгэн эвыр рэӄирвэ, кит-кит-ым въик агаргыкэгты.
Мэчынкы гым ныпойгыльатэгым ынкъам тытэгъэӈыркын въик ытръэч ӄынур пойгымляльэгым.
Ытръэч тивыркынигыт: ынӈэ апэляка гымнин экык, нэмыӄэй ӄынмыгын ынкъам ӄымайынлягын гымык ӄача.
Ынӈин трэнтыӈын, гынык рывъёлявыгъет,— татлыӈыткогъэ, ʔэӄэльын ынкъам пэнрынэн Пэутэн.
Ытри могъат пойгыльатык, ныпойгынпэлявлятӄэнат, наӄам лёӈпойгымлята, ытръэч ныпойгыльатӄэнат.
Пэутэн айылгыка  ныпойгыльатӄэн, ытръэч-ым ʔэӄэльын нымлыӄэн, пылвынта ытлён нинэтэӈэйпыӄин.
Горатваленат пойгыльатык.
Галгомавлен ʔэӄэльын, ынкъам пойгыльанма ринтынин пылвынтыкъале.
Эчги экъэликэ нъэлгъи, чавчыв иничгытэтгъи: ʔэӄэльын лыплявтыльын.
Эвиӈан ытлён ынпыӈ вальын гымык,— чимгъугъи Пэутэн, ынкы ӄынур армаӈ нъэлгъи пойгыльатгыргын, этъо этчараӈ нъэлгъи.
Вэнлыги ʔэӄэльын нэрмэлтэтӄин.
Ынкы лылепыткугъи орвыӄайгыпы Тэркынто, льунин эӈъэлетыльын ытлыгын ынкъам пиринин ырыт ынкъам гэтачьыткоӈӈогъэ лыплявтыльэты ʔаӄальэты.
Эвыр вай ʔэӄэльын кавэты ʔораӈэнӄаеты тылигъи, ырыткугъи ытлён ынкъам рыпыткэвнин эмгынунлылек.
Мутлымул таӈколё пыльыльэтгъи льолӄылеты, ытлён лывавыӈӈогъэ ӄэйыӄин пойгыльатык.
Ынкы ивнин Пэутэн:
Колё мытэтчыпойгымаравмык, гынан-ым гым инэмлытйигъи, гымнан нымкыӄин мутлымул тынтымӈэвын, ӄырымэвын ӄэйыӄын мыпойгыльатык.
Этлы гымнан гыт мымлытйигыт, нэмлытйигыт гыт гымыкэккэтэ.
Ынӈатал гаргыргын въик ӈэнӄайгыпы.
Гым горатвайгым вак, рыпэт лыплявтыльэгым, нымкыче гапэнрыткойгым торыгнотагты, ӄонпы нэналватэгым, ымыльо найылгавӄэнат.
Мачынан нынтогъан гынин экык ёройпы ынкъам нэнатаӈынмыгъан, иӈӄун эвнэтэвиминӈыкэ.
Ӈотӄэнат пылвынтавэръыт ынкъам пойгын ӄыйылгынэт ыныкы.
Мэчынкы ынан пэрэёлӄылтэ.
Ытлён ратвагъа армаӄлявылё.
Гымнин экык еп ныппылюӄин ынкъам тотъэты вальын, гымнан чинит мынмыгыт, ытръэч вэчьым гагчавыркын въик, гынин атын авъкэгты вальын, мэчынкы рэмэлеквъэ гыт.
Ратан, нымкыӄин мутлымул тынтымӈэвын ынкъам тъэнӄэркын лыги лынъёк гамгаʔоравэтльарык, энмэн гымнан атын тыпиригъэн ныппылёӈэнӄайгыпы, ыргынан гым экэвку нэрэтчыгым, опопы ӄэнанмыгъэ.
Ии, гымнан гыт мынмыгыт.
Ытръэч гынинэт имыръэнутэт рапэлянӈыт гынык.
Гымык эккэтэ ӄырым ныпирининэт.
Мургин ынӈин вальын вагыргын: этлы эпирикыльинэт ръэнутэт тумгин.
Пэутэнэ рыгырголявнэн пойгын ынкъам тынпынэн понтасӄык ʔэӄэльын, эвыр ынкы ытлён пэӄэттатгъэ.
Нэльугъэн ʔэӄэльэ пэӄэттыльын ыргин очоч ынкъам ытри гынтэквъэт имымиӈкыри.
Пэутэнэ кыленин ʔэӄэльин вэтгав, гулювлин увик ʔэӄэльин Туӈитльэк, чымче панэнальынвык ӈэвъэнык ынкъам ӈээккэк.
Лыгипэтле эмнуӈыльэ лыги нэтчыгъэн эналватгыргын чавчывэн, ынкъам Тоӈʔэтльагты пыкэрыӈӈогъат аӈӄальыт.
Ыргынан нанъяӄэнат Пэутэн ынкъам ынин экык Тэркынто, чама ныкоргавӄэнат, энмэн лыгъоравэтльваратык нытваӄэнат чиниткинэт эрмэчьыт.
ынкъам Тоӈʔэтльагты пыкэрыӈӈогъат аӈӄальыт.
Ыргынан нанъяӄэнат Пэутэн ынкъам ынин экык Тэркынто, чама ныкоргавӄэнат, энмэн лыгъоравэтльваратык нытваӄэнат чиниткинэт эрмэчьыт.
Ытръэч.
С.
Вэлвин нынны — Ӄъуркыл, риӄукин-ым — Нутэӈэвыт.
Ытри нытваӄэнат ыннанрак, ытръэч амъянра ёрот.
Гатваленат ыннанрак Ӄъуркыл ынкъам Нутэӈэвыт.
Вэлвин нынны — Ӄъуркыл, риӄукин-ым — Нутэӈэвыт.
Ытри нытваӄэнат ыннанрак, ытръэч амъянра ёрот.
Ӄол итгъи чикинъэ Ӄъуркыл эквэтгъи пэчыгэленвэты.
Аны колё горатвален тылек.
Ӄынвэр льунин гытгын ынкъам гытгыткынатгъэ.
Тэйкынин ʔанэлёкаргылгын, йытонэн аӄын ынкъам ʔанэлёмгогъэ.
Горатвален ʔатчак, ʔэквырга тэӈуйӈэ нытваӄэн.
Амгынонъылёръома люур ыннэн ыннээн гывагъэ.
Наӄам колё нымэйыӈӄин, нитчыӄин.
Ыннээн тэӈоткома, люур мэӈин тэргыткольын валёмнэн, наӄам ӄырымэн лыгэтэргыӄолеӄол.
Йытомгонэн ӄытлыги, кальанананачгын!
Наӄам аны нытэргыръочгатӄэн!
Эӄылпэ вынэ ӄынэнръэлеттурэв!
Вэлвэ эӄылпэ рыръэлеттурэвнин.
Ӈачгыувэӄӄачайпы йытонэнат лыгинныт, кимгиӈыт.
Мыраӈувэӄӄачайпы йытонэнат кычавтэ, ӄэтат ынкъам нучут.
Вэтлы лыгэн имтимич вагъэ.
Ӈанӄын нэмэ рынинин ынкъам нэмэ пэнинэк ёнэн, ынӄо рагтакватгъэ.
Пыкиринэӈу ярак, лыгэн ранмэпы винвынъылинин имыт, ынӄо вытку ытлён тытлепы рэсӄиквъи.
Вэнлыги Нутэӈэвытынэ йыӈонэн ынныткэн ынкъам иквъи:
Кы-кэ вы-нэ!
Мэӈко таӈынныткэръоркын!
Этъым аны ӄэйвэ,— иквъи Ӄъуркыл.
Ӈутинныкитэ рэӄокалгын нылвавӄэн йылӄэтык.
Ӄынвэр йымнэн кэркэр ынкъам тэӈэвыргыргыкэ ӈытогъэ.
Льунинэт винвыт вэлвин ынкъам эквэтгъи вэнвыеквэ.
Еп вусӄымчыку пыкиргъи гытгык, ʔанэлёӈӈогъэ.
Эчги нэмэ высӄавыӈӈогъэ, люур нэмэ итчетгъи ʔанэлёёчгын, лыгэн тэӈойвыӈӈонэн.
Эчги рэтчаӄавыӈӈонэн, люур тэргыӄолеӄол валёмнэн:
О-ок-ко-о-ой!
Нэнанатчыӈатӄэнат тэӈимыръэнутэт Ӄъуркылынэ!
Амъаӄакоргава ярагты кытгынтыпкэргъэ рывэтгаватыӈӈонэн Ӄъуркыл:
Ытлён рэӄыркын вырэнынъэӄэрэвыркын?
Нутэӈэвыт эмъэӄэпэӈъивэтэ рыпэт нылвавӄэн вэтгавкы.
Эргатык чикинъэ валвийӈын нэмэ чейвыткугъи амноӈэты.
Колё аны горатвален тылек, ӄынвэр высӄавыӈӈогъэ.
Рылгъэ ёрочыкогты, лыгэн эвын ынкы авынральын — ӈэвысӄэт ӈытогъэ.
Колё аны черитӄыльу ярачыкон, рыпэт лымӈылык ʔаӄатвыӈ.
Ынкы вэтлы чемгъоӈӈогъэ:
Аны миӈкы ытлён тыпкирык?
Колё аны нымэйыӈӄин ёроӈы?
Нилгыӄин ёрочыкон?
Лыгэн ынӈин чимгъуплыткук, люур ӄэмэӈы ръылинин ӈэвысӄэтэ тэӈимырэӄэ йыръыльын: пэлӄумрэтэ, ыннэ, ӄоратъоля, ылвэтъуле, майъолята.
Валвыйӈын колё аны гаӄамэтвален, эчги таӈпаагъэ, люур ӈэвысӄэтэ ʔэйӈэвнин:
Мэй!
Рэмкыльигыт, аныӄун ӄинэгитэги!
Ӄъуркыл ʔурэквъи чьоогыргэпы.
Льунин ӈэвысӄэт колё ʔэӄэтъымыльын, камчалявтыльын, экыттэлеткыльин, иръын гэчимиръэтлин, плекыт кыямылӄогты нэнаяӄэнат.
Ынраӄ выткукин мэӈӄокэн ӈэвысӄэт тыльуркын, колё пылытъымыльын, ныгтинӄин, — ӈытома иквъи валвыйӈын.
Ӄытрирэмич илюльэтгъэт, вэтлы рарагтыӈыӈогъэ.
Ӈэвысӄэтэ эръывтычгын тэнйыръэннин тэӈимырэӄэ, миӈкыри-ӄун ыныграк тэӈимыръэнут нытваӄэн.
Мэйӈимтильын валвыйӈын ярак пыкиргъи, нэмэ рытрилнин имыт, ръылинин ранмэпы, ынӄо рэсӄиквъи тытлепы.
Нэмэ Нутэӈэвытынэ пынлёнэн:
Мэӈӄо ытлён таӈтакэчгыткэта?
Вэтлы татлыӈыткогъэ:
Этъыманы ӄэйвэ.
Ынкы Нутэӈэвыт ныкитэ вэнвэпыгъэ.
Пыкиргъи ярак, авынральа лёӈынвэтгавата, люӈгитэтэ рыннини рэмкыльын.
Нутэӈэвыт рылгъэ ёрочыкогты ынкъам чемгъовэтгавыӈӈогъэ:
ʔУ-у-у!
Вэнъым черитӄыльу яраӈы!
наӄам ытръэч ӄэмэчыку нытваӄэнат тэкичгытъул ынкъам майъолятъол.
Нутэӈэвыт иквъи:
Алымы колё нымкыӄин тэкичгын, авынральын-ым ныпичьыӄин.
Эчги Нутэӈэвытынэ кунин ӄэмэйыръын, ӈэвысӄэтэ ивнин:
Мэй, рэмкыльыӈэв, ӄинэгитэ!
Нутэӈэвыт ʔурэквъи:
ʔУ-у!
ʔУ-у!
Ытлён аны ръэӈэвысӄэт тыльуркын, вэнъым эгтиӈкыльин, выльиӈыткыльу ынкъам иръын гэчимиръэтлин!
Лыгэн ынӈин ивыплыткук, ӈэвысӄэт паагъэ путурэк.
Нутэӈэвыт ӈытогъэ, лылепыткугъи, льунин амынан ынкы нытваӄэн пипиӄылгыӄэй.
Ӄынвэр Нутэӈэвыт пэлӄынтэтгъи ченэтрагты.
Пыкиринэӈу Нутэӈэвытынэ ивнин:
Ӄъуркыл!
Тэӈимыръэнут вэрэрынво нинэлгигыт?
Ӄъуркылынэ татлыгнэн:
Вэнъым авалёмкыльэгыт, вырэрынъаӄаравыльатыркын!
Нэмэ эргатык чикинъэ вэтлы ораʔыттъыёлягты чейвыткугъи.
Горатвален тылек, ӄынвэр льунин майӈыярайӈын.
Яраӈы уйӈэ атытлыкыльэн, мэсӄэеӄын лылепыткугъи, вытку ынкы тыттэтгъи расӄыткынэты, лылепгъи рыногыргэпы, люур льунин чоттагнык майӈыӈалвыльийӈын.
Ынкы валвыйӈын чемгъовэтгавыӈӈогъэ:
ʔАмын миӈкыри ивкэ мырыткуркын?
Ӄынвэр чимгъугъи: ынанмыӄычьыӄай пээчвакӄай чиӈкъэтывэнин.
Пээчвакӄай лыгэн въигъи.
Вэтлы тэгрэтгъи ралкочыкогты, авэтываӄ пэнрынэн пээчвакӄай, ринтынин ӈаргыногты, рэлӄынтонэн, ынӄо имтинин ярагты.
Ярак пыкирык нэмэ ранмэпы ръылинин, ынӄо тытлепы рэсӄиквъи.
Нутэӈэвытынэ пынлёнэн:
Ӄъуркыл!
Мэӈко таӈычьыткэркын?
Ӄъуркылынэ татлыгнэн:
Вынэ нэмэ пытъайвэ вырэрынъаӄавыльатыркын.
Ынӈатал-ым вэлвэ гынрыру гэлгылин эвкэтыльын рэӄокалгын.
ʔЭквырга-ым ӄынвэр Ӄъуркыл йылӄэтгъи.
Нэмэ Нутэӈэвыт вэнвэпыгъэ.
Нэмыӄэй ынан льунин майӈыӈалвыльийӈын чоттагнык.
Рэнолыӈкы ӈавэтын нывакъотваӄэн.
Риӄукэтэ чымэетэ галяльын майӈычымӈы чиӈкъэтывэнин.
Ӈавэтын ытръэч иквъи:
Ӈотӄэнат въиткуркыт.
Ынӄо ӈавэтынва въильын чымӈы ринтынин ӈаргыногты.
Ынӈин энвэнӈыкэ имтинин чымӈы риӄукэтэ.
ʔЭквырга-ым эмтэйпык лывавнэн, ӄынвэр вулӄэквъи.
Рэӄокалгын люур ӄолентогъэ:
Мэй!
Авынральэгыт, ӄинэвинрэтги эмтэйпык!
Авынральа очнэн:
Э-эй!
Эченур илкэ ӄэнъатчагэ!
Ынан ытръэч ӈытогты пиринин выквэпойгын ынкъам эмчимгъутэ нычимгъуӄин:
Чемэт ынӄэната айвэнрэт ныгрыткуӄинэт.
Йъонэн рэӄокалгын илкэ вэтчатвальын, тэӈытръэттэгын лявтэпы кыплынэн.
Рэӄокалгын кэгытрэтгъи, ымыӈ люӈӄулильэтэ итгъи.
Ӈавэтынва аймак ратвынэн ралкогты.
Нутэӈэвытӄэй эвын кагытрынтогъэ, уйӈэ аймак, наӄам кытрэл ынин гэпнутлин.
Еп тытлепы Ӄъуркыл ивнин:
итгъи.
Ӈавэтынва аймак ратвынэн ралкогты.
Нутэӈэвытӄэй эвын кагытрынтогъэ, уйӈэ аймак, наӄам кытрэл ынин гэпнутлин.
Еп тытлепы Ӄъуркыл ивнин:
Тэӈимыръэнут вэрэрынво нинэлгигыт, аныӄун ӄыгитэгын гымнин кытрэл.
Ӄъуркылынэ ивнин:
ʔАмын-ым авалёмкыльэгыт, алымы тивыркынигыт.
Ынан пытъэвэ!
Ынкатагнэпы Нутэӈэвыт паагъэ винвэ эквэтык.
Ытръэч.
С.
Ӄол рыннин Пычиӄимтильынэ пынлёнэн Ӄъуркыл:
Энмэн ганымытваленат ыннэннымык Пычиӄимтильын эвыр Ӄъуркыл.
Ӄол рыннин Пычиӄимтильынэ пынлёнэн Ӄъуркыл:
Гыто рэръэгъэ чавчыварамкэты ӈэвытлепгичик?
Ако вынэ ӄэйвэ!
Титъэм мынъэквэт?
Вынэ лыгэн-ым эргатык чикинъэ, эченур мэлычьыт гакаӈъёт мынъянат,— ивнин Пычиӄимтильынэ.
Эргатык чикинъэ ӄорагыркэгъат.
Эквэтгъэт.
Ӄъуркыл ныянотыльатӄэн, ӄынвэр мыльурэгъи.
Пычиӄимтил, аны гынръаӄ ӄыянотгъэ,— нинивӄин Ӄъуркылынэ.
Пычиӄимтильын янотыӈой, печасӄэвнэн Ӄъуркыл.
Пыкиргъи чавчыварамкыӄ амгынотъылё, Ӄъуркыл-ым пыкиргъи вытку эмгынунныкитэ.
Пыкиргъи Ӄъуркыл эвын гагтъаӄанӈэнавлен.
Пынлёнэнат авынральыт:
ʔЭмъим вай Пычиӄимтильын?
Авынральа никвъэн:
Ӈаан-ым, ӈаан рэлку.
Ӄъуркыл ʔурэквъи ёрочыкогты ынкъам иквъи:
Пычиӄимтил, ӈоты ӄорат ӄынлегынэт!
Ӄэлюӄ-ым нэмыӄэй вытку тыпкирык,— ивнин Пычиӄимтильынэ.
ʔАачека нэнленэт ӄорат Ӄъуркыльин ӈалвыльэты.
Эргатык ынпыначгын-авынральын иквъи:
Мэӈин вэчьым нъымалытватын?
Люур эмынину Ӄъуркыл:
Гым, гым, гым!
Эченур-ым мынгыткэн пырэрэмыт нэнъытэйкынэт.
Нэтэйкынэт мынгыткэн пырэрэмыт.
Ӄъуркыл эквэтгъи.
Мэчичьу аймыльа ӈэвысӄэтэ ныльуӄин лынкыгиӈкы пырэрэмульын Ӄъуркыл.
Лыгэн пырэрэмыт кунинэт, рагтыгъэ.
Расӄэвма нивӄин:
Ӄэлюӄ-ым, миӈкыри мынынтын майӈыкывӈаргынэн.
Эргатык кыеквъэт— тэпэнинэтэ нылгэёатӄэн.
Нэмэ ынпыначгын иквъи:
Мэӈин вэчьым нъымалытватын?
Вынэ ʔатав гымо,— иквъи Пычиӄимтильын,— эченур ӄэплюльын иръын нэнъытэйкын.
Нэтэйкын ӄэплюльын иръын.
Эргатык инъэ Пычиӄимтильын ʔээгты эквэтгъи, таӄъо лыгнин эвыленолгын.
ʔИин янот пылвынтывылпата вылпаткойвынэн, ынӄо пылвынтывагрэля вэгыткуйвынин ынкъам ынӄо пылвынтытэвичгэ тивъювнин.
Пылыткук, панэнагты ӄытгъи.
Расӄэвма ёрочыкогты ʔыръэ тымӈъатав иквъи Пычиӄимтильын:
Ӄэлюӄ-ым, миӈкыри мынынтын майӈыкывӈаргынэн.
Кыеквъэт — эвын гылгитэвмэлетлин, таӈайъыткынка гэнъэтлин.
Нэмэ ынпыначгын пынлёгъэ:
Мэӈин вэчьым нъырэӈгилин?
Ӄъуркыл нэмэ эмынину:
Гым, гым, гым!
Ӄъуркыл гэкэӈэ рэӈгилигъи.
Льунинэт пэтыралӄаӈытэвыр ӈэлвыльин пэтыраӈъёлгын.
Эмӄэлелвынэ нивӄин.
Нотӄэн мэлтэнрэӈыльын?
Люур ʔыттъаймак льунин, чамэттанэн, ӄэгнэвнин.
Оток, тынпыткэвын!
Укка-ко-о-о-о, тылвугъ-э-эк!
ʔЫттъаймак тиӈэнэгнин орвык.
Ярак пыкэрыӈӈок, ӈинӄэгти ягнагъат.
Ипэ мэӈин нивын:
Гымнан тырэлылюӈын, гымнан тырайвоӈын, гымнан тыръанвоӈын, гымнан тырайвоӈын!
Колёмэй ӈотӄэнат ӈинӄэгти эмтэӈытъуле нытэйӈэтӄинэт,— нываӈэйпыӄэн ырыкы Ӄъуркыл чама нинупынъылиӄинэт.
ʔЭрыкут ӈэвысӄэтэ нэтрыткусӄивын эвыргээръын, ӄытлыги ʔыттъаймак.
Лыгэн нэнинтысӄивын.
Ӄъуркыл рэсӄиквъи ынкъам эвыӈӈой авынральэты:
Вынэ итык эвын лыгэылвачгын тынмын чама таӈраӈгыргын тыльун.
Эргатык ялгытгъат.
Ӄъуркыл ныянрагакаӈыльатӄэн, муульык ʔытъоча нылеӄин.
Пэтыралӄаӈынвык, ʔылматкынык вакъогъэ, лыгэн-ым нылгитэгыттэмӈыӄин.
Янотыльын муульын нинивӄин:
Вайыӈката, вай вайыӈката!
Вэнлыги муульыт галягъат, миӈкыри ʔаӄаравэвыӈ вальын, колё пэтыралӄаӈынвыткыльо, пэтыраӈыльын.
Нэмэ эргатык ынпыначгын иквъи:
Мэӈин вэчьым нъырэӈгилин?
Вынэ ʔатав-ым гымо,— иквъи Пычиӄимтильын.
Кыевкы рэӈгилиэквэтгъи.
Лыгитэн рэӈыльын равэвынвылӄыл льунин чама лыгиылвылю тымнэн.
Тинэӈэгнин лыгиылвылю ынкъам эквэтгъи.
Пыкиргъи.
Колё гакоргавленат.
Ӈэвысӄэтэ рыпанма лыгиылвылю, Ӄъуркыл ӄымэк нупыткуӄин ӈойӈык.
Еп увэнпыма Ӄъуркыл йылӄэ найъон.
Йылӄыӈӈок Пычиӄимтильын ивнин:
Пычиӄимтил, эвыр ӄамэтваӈӈок ӄинэныгъеквъи.
Кыеквъи Ӄъуркыл эвын гэӄэмиплыткулинэт.
Йэливэн пынлёгъэ:
Микынъэм ӈойӈык рунин?
Ако гымнан,— иквъи Пычиӄимтильын, алымы ынан люӈнульын.
Колё гэпичыгэргэтлин Ӄъуркыл.
Иʔам инэныгъевкыльигыт?
Ӄэлюӄ-ым, нивигым тэӈычьэтыркын йылӄэтык, эвнэныгъевкэ.
Иʔам-ым инэкырвиръэмэткыльигыт?
Миӈкы-ым нивигым ӄэлюӄ трэнытъылевӈын,— ивнин Пычиӄимтильынэ.
Ӄун иʔам-ым энатынпысӄычаткыльэгыт?
этъо йаӄолентогъэ Ӄъуркыл.
Миӈкы-ым нивигым, ӄэлюӄ тылетумгын мынмын,— татлыгнэн Пычиӄимтильынэ.
Ӄынвэр авъеткынка нъэлгъи Ӄъуркыл.
Ынпыначга ивнинэт ӈэвысӄэтти:
Ӄээӄын вынэ ӄувитык, ӄол ӄораӈойӈын ӄыпатгыткы, ынкъам Ӄъуркыл ныӄамэтван.
Лыгэн-ым Ӄъуркыл чемгъорратаквъэ.
Ӄэмиплыткук йылӄъэтгъэт.
Кыевкы ялгытгъат.
Равэвын колё тэӈэкээкыльин, чама лыгитэӈрэӈыльын.
Ӄол итгъи ынпыначгын иквъи Пычэӄэмтэльына эвыр Ӄъоркылына:
Вынэ ӄэйвэ ӄырагтыркынэтык, йъарат яральыт ʔатгъоӈӈогъат чама пэгчиӈэтыркыт.
Лыгэн-ым ӈавынрагтатгъат Пычиӄимтильын ымы Ӄъуркыл.
Пыкирык ӈавынйытраквъат.
Пычиӄимтильын ытльата ивнин:
Гымо йытро ӄинэлгытык, эченур лыгэӄылпэ ӄытратгытык, ӄинэнпэтгытык, ӄэнапатгытык ынкъам лыгэӄылпэ ӄинэнутык.
Лыгэн-ым ынӈин нэнтын.
Ытръэч тэкэм увэма Пычиӄимтильин ӈэвъэн энарагты гэлӄытлин.
Люур кукэйыръын ваӈэйпыӈӈой:
ӈэвъэн энарагты гэлӄытлин.
Люур кукэйыръын ваӈэйпыӈӈой:
Вай-вай, ынанывэкӄалягты тититыркын!
Пычиӄимтильин ӈэвъэн эӄылпэ рагтыгъэ, рычвачгынлевнэнат эръэт, нэмэ энарагты ӄытгъи.
Аплоратвака кукэйыръын нэмэ ваӈэйпыӈӈой:
Вай-вай тыгтэтэркын!
Кытгынтыльатгъэ Пычиӄимтильынин ӈэвъэн эӄылпэ йыпэнинэт эръэт, лыгэӄылпэ нэнунэт.
Тагнымытваӈӈогъат Пычиӄимтильынти эвыр Ӄъуркылынти.
Ытръэч.
Тэленъеп гатваленат лыгэрак ӈирэк ʔыттъыӄэгти ынкъам ӈирэк ӈэвысӄэтти.
Рэлку нытваӄэнат ӈэвысӄэтти, ʔыттъыӄэгти-ым — ӈаргын, райвачык, миӈкыри акытыйгаткыльэн ӈэнку.
Ӄол итык ʔыттъыӄэгти ныпычвэтгавӄэнат.
Ыннэн нивӄин:
Гыт миӈкыри нытвайгыт?
Гым итык нытэӈъэв.
Гынин-ым миӈкыри вальын ӈавэтын?
Тэгнытэӈӄин, инэгынритыльын ӈэвысӄэт.
Гым нэнатаӈынӄамэтвавӄэн гымык авынральа.
Лыгэн-ым ӄонпы нэнаныпалговӄэн, ымы нылгинытэӈъэв нытапаӈӄэн.
Лыгэн эвыт миӈкыри ымы нэнайколятӄэн, лыгэн тэгнытэӈӄин гымнин инэгынритыльын.
Лыгэн нынтойгым-ым, кит-кит ӄээӄын норатвайгым эвыт гымнин ӈавэтын нъатгоӈӈоӄэн, нэвыӈӈокэн.
ʔЭмитлён гымнин ʔыттъыӄэй?
Лыгэн-ым тэгнытэӈӄин, тэӈимырэӄэ нэнанӄамэтвавӄэн, рыпэт гымнан ӄонпы лыгъылгу нинэлгигым, — ынкъам пынлёнэн ʔыттъытумгын.
Миӈкэмил гынин инэгынритыльын вальын?
ʔАмын, гымнин итык лыгъʔэткиӈ!
Э-э, миӈкыри-ым вальын, миӈкыри нынтигыт?
Лыгэн-ым нэналпынрыӄэн ӄулин-ым лыгэн нинэнинтысӄивӄинэт рэлюйыръыт, гымнан вытку оратвак нинэпирийгым.
Лыгъэткиӈ гымнин инэгынритыльын!
Чама лыгэн нинэннэсӄычетӄин.
Лыгэн аны ʔэткиӈ, аныӄун-ым гымнин левыт ӄыгитэгын, лыгэн тэӈэмкинутӄыльу гитлин, чама нэнагтыркыплыӄэн.
ʔЫттъытумгэ нинивӄин:
ʔАмын, ʔанӄагыргын ынӈин вальын инэгынритыльын!
Нывэтгавчетӄэнат ʔыттъыт райвачы.
ʔЭткиӈ ӈэвысӄэт гавалёмлен вэтгавчерыльэты ʔыттъыӄаеты, каргэпы гэтлеплин.
Льунинэт, ӄытлыги ʔыттъыӄэгти нывэтгавӄэнат.
Лыгэн кытгынтынтогъэ, пэнрынэнат.
Ӈэвысӄэт нивӄин:
Оо, митив микынти, ӄытлыги ӄолё ʔыттъиӈыт нывэтгавчетӄэнат, Митив микынти ʔоравэтльат нывэтгавӄэнат!
Гынтэквъэт ʔыттъыӄэгти.
Нотагты ӄытгъэт, нэмэ ынкы вэтгавыӈӈогъат.
Ӄутынэ ынӄэн таӈэтынвыльа ʔыттъыӄэе нинивӄин:
Аны, мынрагтыркын!
Аны, гьм ʔэтки ӄырым, ӄэйвэвын нотагты трэлӄыты.
Аны, ӄэйӈун гымнин ӈавэтын лыгъатгъоӈӈогъэ, ӄэйӈун ивыркин.
Лыгимиӈкыри гымнин ʔыттъыӄэй ӄытгъи.
ʔЭтки лыгэн тэгнытэӈӄин, лыгэн трайъоӈын.
Ынръам ӄол нивӄин ʔыттъыӄэй:
Ынӈатал-ым гым ӄырымэвын, ʔэтки лыгэн опопы мылейвыткуркын!
Ӄол-ым рагтыгъэ.
Эвын нотайпы пыкиргъи, нэнанвэтгавӄэн ӈавэтынва, нинивӄин:
Ытлён мэӈӄо етгъи?
Эвын ʔыттъын таӈавэтгавка гэнъэтлин, лыгэн галвавыӈӈолен вэтгавкы.
Ынӄэн гэнгэргэвлинэт, ӄэлюк вэтгавчетыльыт ӈаргын.
Ынӄатагнэпы ʔыттъыт ӄонпы авэтгавка гэнъэтлинэт.
Ытръэч.
Ӄол итгъэт ʔины, кэйӈын, ӄэпэр ынкъам рэӄокалгын елырачвыӈгъат: мэӈин армаӈ, гыттапыӈ, энъыӈ вальын.
Гым ынӈатал нэрмэйгым!
Гымык армаӈ вальын уйӈэ, гым ымыльорык айылго нэлгыркынигым!
Гым-ым нымлегым ынкъам нинъигым!
Чама ынӈатал ныгыттэпигым!
Люур вай рэӄокалгын иквъи:
Гыт ʔигигыт ынӈатал ʔыръэ йыръэтгъи, гынык энъыӈ вальын варкын!
Мэӈин?
Энмэн нилгыӄин, ивлывилюльын мэлёталгын, гынан чамъам райъоӈын!
Гым-ым ынӈатал ныгыттэпигым ынкъам ралечетык гым гэйгулетигым, тури чамъам ынӈин нъиттык!
Гым наӄам эрмэкыльигым, инъыкыльигым ынкъам тотъэты вальэгым,— пыннэты иквъи рэӄокалгын.
Ӄэглынангэт тотъэты вальэгыт!
Турык армаӈ вальын варкын, ынӈатал нэрмэӄин ынкъам кыгыттэпӄин, наӄам инъыкыльын, вачак нарайъонтык.
Гыт ʔыръунтэтыркын уйӈэ гымык армаӈ вальын,— ӄулильэтгъи кэйӈын.
Ӄыйъогын гынан ынкъам ӄымӈылёгын!
Трайъоӈын ынкъам трамӈылёӈын!
Кэйӈын ʔоравэтльагты ӄытгъи.
Тыляма ынан льунин ӈэлвыл.
Ӈэлвылекы ӄача ʔоравэтльан нытваӄэн.
Кэйӈын ʔоравэтльагты аймавыӈӈогъэ.
Люур вай ʔоравэтльата пиринин оттылгын ынкъам ӄымчучьын ыныкагты рытыӈӈонэн.
гэчеӈыттэтлин.
Гынтэквъи.
Пыкэрыӈӈок тумгык, ынин увик тъылыӈӈогъэ ынкъам мотлынтоӈӈогъэ.
Ытлён ӄынӈатыӈӈогьэ.
тъылыӈӈогъэ ынкъам мотлынтоӈӈогъэ.
Ытлён ӄынӈатыӈӈогьэ.
ʔЫмто?
ʔОравэтльан таляйвыгъан эвытлым ынан наталяйвыгыт,— пынлёгъэ рэӄокалгын.
оттылгын-ым люур пыткынтэтгъи ынкъам гымык увикик ръэиргъи.
Ынӈатал увик тъылыркын!
И-и-и!
Наӄамлым гымнан трэтэмъюӈӈын ʔоравэтльан, эвыр раялгынӈыт маеты трэлӄыты ынкъам ымыльо тэйӈэт ыргин трэнуӈын!
Ынӈатал чамъам маеты рэлӄыты!
Гыт нылгэнайылгэгыт.
Эвыр маеты рэпкиры, чамъам ынӄоры рэквэты.
Гым инивыркын!
Гыттапы гым вальэгым ʔоравэтльак!
Ӄэпэр маеты эквэтгъи.
Майык пыкирык, ытлён эймэквъи, чит рычимиръэвыркынин энаръэёчгын, люур вай яалгыткак ръэнут иргъи.
Ынӈатал гэнтъылевлин ӄэпэр.
Чеӈыттэ рыпэт-ым гаӄолентолен.
Чит-ым вай гынтэвыркын, ытръэч-ым лываквъэ: рэӄык вай гаквален.
Ытлён ӄытлыги уткучьык гаквален.
Тумгэ навалёмын ӄулиӄул.
Ръэгъи ӄэпэр ӄулильэтыркын?
Ӄэпэр энмэч чамъам рэеты морыкагты, пылвынтыйыкырга нэйгун,— иквъи рэӄокалгын.
иквъи ʔины.
Ӈэнку раӄамэтва, ӈутку-ым пыкирык рэвъигъэ.
Рэӄын иквъи?
Ръэнут валёмын — ынӄэн лыги ӄылгыркын.
ʔИны эквэтгъи.
Тылянвык льунин аймак.
Ынӈатал ʔины гакоргавлен тайӈатэты.
Ӄамэтваӈӈогъэ ынкъам нивӄин:
Амайылга, ʔоравэтльата пэлянэн гымыкы нычачаӄэн тэйӈэт.
Ӄамэтваплыткогъэ, томгэты ӄытгъи.
рэӄокалгын.
Ынӈатал тыгтыӄамэтвак!
Нытанчачаӄэн тэкичгын гымыкы ʔоравэтльата амайылга гапэлялен.
Ӄээӄын вак ʔины мутлыгрэлгъи ынкъам паагъэ выенток.
Кэйӈын ʔылёӈэт галяк нэмыӄэй въигъи.
Трэнуӈын кэйӈын, ʔины-ым раӄыл.
Ынӈатал колё ныгыттэйгым!
ʔОравэтльан ынанармачьын ынкъам ынангыттапычьын.
Ытръэч.
Энмэн ганымытваленат умӄы ынкъам валвыйӈин.
Колё чит нытэӈъэв нытумгыльэтӄинэт, ӄонпы кынмал нивиниӄинэт, тымъёттэ кынмал нычвиӄинэт.
Чымче ырык ӄача ганымытвален чинит емыгчыку рэӄокалгын.
Ытлён ырык рээн этумгыльэткыльин эмивнэтык ырыкы.
Вачаӄ-ым ӄонпы вэнлыги винвэ яалеӈӄач ырык нылеӄин ынкъам нинэгичиӄинэт пэлятыльыт рупытти.
Ытръэч-ым ӄонпы амлымӈэнак яалеӈӄач умӄык ынкъам вэлвык, ытлён чемгъоӈӈогъэ.
Како нымкъэв ытри ныӄамэтваӄэнат.
Ӄынвэр-ым ʔарэк лывавнэн пилгытэгъеӄ.
Чимгъунин, миӈкыри этъопэл рымаравык умӄы ытри валвыйӈын.
ʔАтчанэн валвыйӈын ынкъам ивнин:
Леӈытэӄ гыт илкыльигыт, иʔам эльукэ рытыркын, миӈкыри умӄэтэ тымыплыткок гынник ымыльэты тэкичгын ынкъам мытӄымыт нинэнуӄинэт, пууръу амынан ыттъымыт гыныкы нэнапэляӄэнат.
Гагтычемгъолен валвыйӈын, валёмнэн рэӄокалгын ынкъам янра эвэнэӈӈогъэ.
Эвыт умӄэтэ нинэльуӄин мэмыл, валвыйӈын эӄылпэ ныгаглычамэтаткоӄэн.
Мэмыля эвытӄэй нинэльуӄин увпэральын валвыйӈын гэлыткынык ынкъам эӄылпэ намэчатӄэн ванвык, нанӈатӄэн.
Умӄы уйӈэ нытваӄэн.
Амӄынъылёӈэт ынӈин этыӈогъэ.
Ӄынвэр  анӈэнайпыгъэ умӄы ынкъам ивнин тумгытум:
Раӄылӄыл ынӈин вальын винрэттумгын, миӈкыри ʔанӄагыргын инъэтэткыльин эвэнэма,— ынкъам рынэнин валвыйӈын.
Чичевнин валвыйӈа ʔыръунтэтыльын рэӄокалгын ынкъам чимгъугъи, миӈкыри ытлён нынъымӈычвынавнэн.
чамэттаткольын мэмылеты, ытлён эӄылпэ нэймэвысӄычетӄин
ынкъам риле ныпэгляръоӄэн, авэтываӄ ныӄулилыръуӄин.
Плыткук вытку нунтымэвӄин, рэӄокалгын-ым уйӈыльын нэквэтӄин.
Колё риӄукэтэ нэнаанӈэнаётасӄычатӄэн галяльын валвыйӈын.
Ытръэч-ым умӄы паагъэ тумгыльэтык ынык рээн.
Валвыйӈын амынан нъэлгъи.
Ынан ӄонпы нэнакэтъоӄэн тэленъепкин томгыльатгыргын умӄэк рээн, ытръэч-ым пэнинэкин вагыргын чамъам рыпэлӄынтэвык.
Ынӈин эмпичивиринӈэ, валвыйӈа рытымӈэвнэн ʔылгутумгытум умӄы.
Ытръэч.
Ганымытвален чинит ельарачыко ӄол аромкыльэн йильэӄэй.
Еп тиркытир ʔурэвкэ ытлён энмэч нывакъотваӄэн тынопыткынык ынкъам нывъэюӄин.
Кол итгъи ыныкы эймэквъи мэлёталгын ынкъам пынлёнэн:
Ръэнут ипэ гынан ʔылгу нинэлгигыт рук?
Йильэӄэй иквъи:
Гымнан ипэ ʔылгу кинэлгигым въэгти ынкъам мигмигыт.
Милютэтэ ивнин:
Эплеэн ӄырэтгынэт ынкъам ӄынкалыроквынат миӈкыри вальыт гынин ʔылгу лынъёттэ въэгти ынкъам мигмигыт!
Йильэйил эӄылпэ въайӈытагъэ ынкъам мэгмэгынтагъэ ельарачыкогты.
Милютэтэ таагнэнат ратъёттэ, вэты гачачальатлен, рыпэт ымыльо рунинэт.
Плыткук йильэӄэе пынлёнэн мэлёталгын:
Гынан-ым ръэнутэт ʔылгу гэлгэ?
Гымнан-ым ʔылгу нинэлгигым итӄилгын.
Наӄам ӄэналпынрыгэ нэмыӄэй.
Пиӈкугъи мэлёталгын ёмромкычыкогты ынкъам ʔэйӈэвнин йильэил, иӈӄун нытаагнэн ынин ʔылгытэйӈэт.
Тааӈыплыткок йильэтэ ивнин мэлёталгын:
Гыт ʔэткиӈигыт милютэйгыт, гынин тэйӈэт ʔэткиӈ.
ʔЭэтгъи мэлёталгын ынкъам пэнрынэн йильэйил, ытръэч-ым ытлён рэсӄивысӄычетгъи ченэтъельарачыкогты.
Коргаквъэ мэлёталгын: колё рычеӈыттэвнин йильэйил ынкъам выква рыныматыӈӈонэн йильин тытыл ынӄо чемгъоӈӈогъэ.
Тырэныгъюлеквыт гыт, энаральыӄаегыт, ӄээӄын аӄамэтвака ратвагъа, алваӈ равэтгавыӈӈогъа.
Люур йильэӄэй алвайпы ʔурэквъи ынкъам танӈыткоӈӈогъэ.
Ӄытлыги, ʔамын гыт чама тотъэты вальэгыт, колё эчимгъукыльигыт чинит левтэ.
Ӄыгитэгын, лымынкы варъоркыт гымнинэт ӈытогыргыт чама расӄэквыргыт.
Ынӈин йильэӄэе рыпэлӄувнин мэлёталгын.
Ытръэч.
С.
Гымнан гавалёмлен мэргэпы, миргэ-ым гавалёмлен ыныгмэргэпы.
Ынӄэн гатвален ынӈатал тэленъеп.
Гымнан гавалёмлен мэргэпы, миргэ-ым гавалёмлен ыныгмэргэпы.
Тэленъеп гатвален ынӈатал нэрмэӄин ʔоравэтльан, энмэн Тэмыл.
Ынӈатал нэрмэӄин, рыпэт-ым ӈэгти ынкъам умкыт нинэнчимиръэвӄинэт ӄонпакота ыннэнрылгэ, наӄам ынӈатал пытэрмэчьыӈӄин рольянвэты.
Нэнаталяйвыӄэнат ʔоравэтльат ынкъам нэнэнэвнаӄэнат, эвыр ръэнут таӈпэральын нинэльуӄин.
Тэмыл ганымытвален гытльата эмнуӈкы, ӄэлюӄ ытлён нычимгъуӄин.
Гымнин армагыргын нэрэтульэнӈын ʔоравэтльата ынкъам гым тырэрулытвигъэ.
Ӄол рыннин ытльата ивнин:
Тэмыл, вай-ым мури уйӈэ эмытӄыкэ мытнъэлыркын, ээк пиӈкуркын.
Тэмыл тэнмавыӈӈогъэ эвэнэнвэты.
Ытля ивнин:
Вэтыӄун ӄонпыӈ ӄыгитэркын гилгилык гыргоча вальын аӈатлыӈын, иӈӄун эвнэрэткэ нитын.
Варкын эрмэчьын гымык армаӈ вальын, ей ныппылюӄин, энмэн Вэлвылевыт.
Ынкъам Тэмыл ивинисӄиквъи.
Ынӈатал Вэлвылевыт айылго нинэлгыӄин.
Вэлвылевыт гъурэтлин элек гытгык ӄача ынкъам амӈыроотгэвэльо имтильу нинэнтыӄинэт амӈырооткэн кэйӈыт ынкъам умӄэт.
Кэтэм эвыр Тэмыл ивинигъи, нэмыӄэй Вэлвылевыт гивинилин.
ʔАмын-ым люут Тэмыл ытри Вэлвылевыт льувылгыгъэт тылянвык.
ʔАмын етти, ʔоравэтльайгыт!
Микигыт ынкъам мэӈӄокэнайгыт?
Вэлвылевыт ынӈатал гэчеӈыттэтлин льук Тэмыл.
Ӄытлыги Тэмыл ынӈатал нымэйыӈӄин, ӈэйык майыӈкы вальын.
Ии, энмэн вай гым Вэлвылевтигым, нынымытвайгым Въэӈкы.
Гыт-ым микигыт?
Ынӈатал-ым валёмык нынны Вэлвылевыт, Тэмыл гаӄолентолен эмчеӈыттэ.
Ынӄоры-ым чемгъоӈӈогъэ ытлён, миӈкыри тымык ʔоравэтльан, ынык мыкыӈ вальын.
Мынувичвэт, мэӈин армаӈ вальын гыт эвытлым гым,— иквъи — Тэмыл.
Рэӄувичвэт мытрувичвэнӈын ынкъам мытрэрэӄыркын?
ʔатчаӈӈогъэ плыткульын Тэмыл.
Мэй, Вэлвылевыт, ʔэмитлёнайгыт, миӈкы варкын?
Пылӄэтгъи Вэлвылевыт, гым эрмэчьу тыриты ымнотаеквэк.
Гым вай ӈотӄэнайгым, люӈынпылӄэвэ инэнтыгъи!
Гэчеӈыттэтлин ынӈатал Тэмыл, валёмык ӄулиӄул эрмэчьин, эмчеӈыттэтэ Тэмыл нывиврэльэтӄин, ӄынур ӄэвъяма.
Ынраӄ-ым гым мымгок, юрэӄ гым нырулигым,— иквъи Вэлвылевыт.
Вэлвылевыт моогъэ.
Аӈӄы майӈайычгатыӈӈогъэ ёʔоръогъэ ынкъам гилгил рэӈаӈӈогъэ.
Майӈаӈӄакэн гилгил ымыльо чимиръэтгъи.
Вэлвылевыт тылякавранчета нитӄин Тэмылына ынкъам ытлён рыриӈэвнин мэмлеты, кымэк ынӈатал пылӄэтгъи.
Онмын, нъытвагъан аӈӄы, ытлён нъыпылӄэтын, ытръэч-ым Тэмыл ӈэйык майыӈкы вальын, люӈпылӄэтэ итгъи.
ʔАмын ратан опопы увичвэтык, гыт нэрмэйгыт, гымык армаӈ вальэгыт, наӄам чамъам рэнанмыгъа гынан, гымнин егтэл чамъам рэльуӈын,— иквъи Тэмыл, ынӄоры-ым ытлён рагтыгъэ, эвиръыт рыпъавысӄэвнэнат.
Вэлвылевыт-ым ивинигъи ӄээӄын ынкъам рагтыгъэ, имтитэ рыннинэт ӄонъачгынкэн мэмылтэ ынкъам чымӄык ʔэмэтэ — мынгыткэн.
Тылянвык нэмэ льунин эмрэчьын Тэмыл, иквъи:
Мынгыткэн гивиӈит галяк нэмэ мынльутылгымык ынкъам мэӈин эрмэчьу рапэляты, ынӄэн этынво ратвагъа нутэйиквик лыгъʔоравэтльанотак.
Вэлвылевыт иквъи:
Мынгыткэн гивит галяк гым юрэӄ тырэрултывигъэ,— ынӈин ивыплыткук, амалвагты эквэтгъэт.
Мынгыткэн гивиӈитти Вэлвылевыт нымлявӄэн: ӈэгти тэнлымынкыри нинэривлыӄинэт ынкъам алвагты нинэнльэтэтӄинэт ытри.
Ынӈатал чит нымэйыӈӄин Кончан Вэлвылевтынэ чывинин ынкъам ривлынин ӄол Въэӈэты ынкъам пэлянэн ӈэнку.
Въэӈкы варкыт энмыт, ривле рытъёттэ ынӄэнына эрмэчьэ.
Кончан игыр варкын, ӄынур рэӄэ гэчвилин.
Ынӈатал никвыӄин, ытръэч-ым кытыйга ынкъам эйычгитэ рычимэвыркынин.
Вэлвылевыт ынӈатал гэрмэвлин, рыпэт-ым иръыт ынинэт ынкъам ӄонагтэ нытъайытчаӄэнат вакъок.
Ынӈин галягъат мынгыткэн гивиӈитти.
Вэлвылевыт тэнмавыӈӈогъэ тылянвэты, тайкавынвэты.
ягталгыргын.
Вэлвылевтынэ чамъам рэнанмы, чамъам ытлён ринъэтэты, гым ынӈатал тэчьэтык ынкъам тэрмэвык!
Ӄынвэр-ым льувылгыгъэт ытри — ӈирэӄ эрмэчьыт лыгъоравэтльанотакэнат.
ʔАмын етти, Вэвылевтигыт!
Ӄикви.
Кух-кух!
Гымнин лылет, ӄынур пипиӄылгин.
ʔАмын-ым ии, Тэмыл, нанӄа ричитыльигыт, амӄамэтвата вальэгыт ынкъам тэрмэчьыӈэ рольянвэты!
Ынӈатал Тэмыл ганӈэнайпылен, ымыльэты ытлён челгатгъэ ынкъам вэвральатыӈӈогъэ.
Вэлвылевыт чайпатгъэ тэныткынык ынкъам тайкавымгогъэ, чаёплыткок.
Эмнуӈыльэ нывалёмӄэн, ръэнут выргыргыльын аӈӄачормэпы, вай-ым люур нутэсӄын вэвральатыӈӈогъэ.
Ынӄэн нытэйкэвӄинэт ӈирэӄ эмрэчьыт лыгъʔоравэтльанотакэнат.
Тэмыл иквъи:
ʔАмын опопы мынпаӈъэвӈыто, мытомавмык!
Вэлвылевыт татлыӈыткогъэ:
Мынпанъэвӈыто, ынӄоры-ым нэмэ мынымгомык.
Ынӈатал ӈаргынэн номычьатӄэн ӄытлыги-ым вай гакыткытръолен, наӄам тэйкэвкы гамголенат гынунльэлеӈкы.
Тэӈлымынкы  пыриӈэмъетӄинэт галгат, ӈайыткынык гэлгылин ʔыльыл.
Вэлвылевтынэ льунин пипиӄылгын Кончак ӄача вальын.
Тэмыл ивнин:
Ӈаанкэн пипиӄылгын льуркын эвытлым ванэван?
Тэмыл ʔурэӈэнри нытлепӄин, наӄам ванэван ръэнут ныльунин.
Ытлён ытръэч нычимгъуӄин.
Миӈкыри мыӄамэтвасӄэвык.
Наӄам иквъи:
ʔАмын, виин ратан тэйкэвык, мынпаӈъэвӈыто, чама-ым мынрэлюуръэнмык, чама-ым мынрагтымык, мынъйылӄысӄивмык киткит.
Ынӈин ивыплыткук, ымыльо эквэтгъэт амалвагты.
Ӈирэӄ эрмэчьыт йылӄэтчыӄиквъэт ярагты.
Вэлвылевтынэ льунин пипиӄылгын мэмлыткынык альэкатык лывавыӈӈольын.
Пиринин пипиӄылгын ынкъам ёнэн къэличыку, рырагтаннэн.
Ярак пыкирык, Вэлвылевыт йылӄэтгъи ӈыроӄ ʔылёӈэт, ынӈатал гэпэӈъивэтлин.
Кыеквъи ынкъам ӄамэтвагъэ.
Ынӄоры-ым ытлён тэнмавыӈӈогъэ тайкавынвэты, наӄам-ым аӈӄаткынык ʔаӄатайкавкы гэнъэтлин, нылгыӄин ʔыльыл ынкъам гилгил.
Люур вай мэӈӄо ӄулиӄул Вэлвылевтынэ валёмнэн.
Миӈкыри гыт тэнмавыркын, Вэлвылевыт?
Вэлвылевтынэ ӄырэрӈӈонэн ʔоравэтльан вэтгавыльын, наӄам нэналвавӄэн льук.
Вай гым гыныгкъэличыку тытваркын, ӄэнагтогэ ынкъам мынинъэйвыгыт, эвыт ратвыӈын, рэӄысӄивыркын нотагты.
Вэлвылевтынэ ымальо тывнэн, ныръэӄин ытлён.
Пипиӄылгэ ивнин, энмэн чамъам ытлён ринъэтэты тэйкэвкы, иквъи:
Раволӄытвэӈӈогъа ынкъам гитгилык рэвытрэты аӈатлыӈын — ынӄэн егтэл Тэмылын.
Эвыр мэчыӈкы рагтыӈын, гыт рэрмэлтэты.
Ынӄэн ивыплыткук, пипиӄылгын эквэтгъи ярагты.
Вэлвылевыт-ым нычимгъуӄин, миӈкыри пирик аӈатлыӈын, ʔийъик вальын.
Ынан тэйкынин ынӈатал нымэйыӈӄин ынкъам нивлыӄин чаат.
Тэйкыплыткук, ӈытогъэ ярайпы ынкъам чит кынъуркынин аӈатлыӈын, ытръэч-ым чивмылтэтгъи чаат.
Рыйылгэннин ынкъам нэмэ гырнин аӈатлыӈын, люур вай тэкэм кынъунин, тиӈунин ынкъам ёнэн ратрочыко.
Тэмэл-ым гэйылӄэтлин мынгыткэн ʔылёӈэт.
ʔАмын гэетигым, Тэмыл!
Рэӄэ ытлён гыт гэричитигыт?
Тэмыл, ӄытлыги, нанӄа гэричитлин ынкъам мытлыӈча ганкавравлен нанӄын увикик камлелы.
Вэлвылевтынэ йытонэн аӈатлыӈын ынкъам ынкэната рычемавыӈӈонэн выквылгын.
Тэмыл въэӈӈок, ныкавранчеръоӄэн тэнлымынкыри.
Ӄынвэр, вай чыӈатгъэ аӈатлыӈын.
Лыгэн пэӄэтатгъэ, къэли эчгэтатгъэ аӈӄаткынэты ынкъам илиру нъэлгъи.
Чинит ытлён ынкэн ӈэю нъэлгъи.
Ёʔоръоӈӈок ынкы ӄонпыӈ ныйӈэръуӄин, алымы эмнуӈкы ванэван ныёʔатын.
Въэӈык ӄача ӈэгны Тэмыл варкын ынкъам эчгэттатыльын къэли, ынӄэн илиру гэнъэтлин.
ванэван ныёʔатын.
Въэӈык ӄача ӈэгны Тэмыл варкын ынкъам эчгэттатыльын къэли, ынӄэн илиру гэнъэтлин.
Ӈотӄэн вагыргын гатвален ынӈатал тэленъеп.
Ынпыначга вэчьым лыги.
Ытръэч.
Энмэн ынӄэн колё тэленъеп гатвален, рыпэт варата энмэч гантыгэватлен.
рыпэт рырагтатык налвавын.
Энатрынэн выква рочгыльыт, въиткуръугъэт ымыльо.
Ынкъам ынкатагнэпы нытваӄэн ынӄэн янраквылгын Инчьувик ӄача.
Ытлён ӄынур гынритыльу нитӄин агнок.
Энмэн Равыквын.
Ытръэч.
С.
Нытваӄэн ыннэн яраӈы вээмчурмык ӄача.
Рэмкын мыӈэӈӈогъэ.
Нымӈиӄинэт, ныӄамэтваӄэнат.
Люур пыкиргъи магляльын.
Авынральыт эмпичгэ ʔыръыйылӄэтгъэт.
Рэсӄиквъи рэмкыльын чоттагнэты.
Ӄырым микынэ нивын.
ʔАмын етти!
Ымыльо ныйылӄэтӄинэт, наӄам ырык ӄача ӄэмэт ыпаттакэчга йырыльыт.
Ыллён ынӈатал-ым колё нычачаткэӄэнат.
Ивыпэтгъи рэмкыльын, лыгэн аӄамэтвака ӈытогъэ.
Тэленъеп ынӄэн гатвален.
Нытваӄэн ыннэн яраӈы вээмчурмык ӄача.
Рэмкын мыӈэӈӈогъэ.
Нымӈиӄинэт, ныӄамэтваӄэнат.
Люур пыкиргъи магляльын.
Авынральыт эмпичгэ ʔыръыйылӄэтгъэт.
Рэсӄиквъи рэмкыльын чоттагнэты.
Ӄырым микынэ нивын.
ʔАмын етти!
Ымыльо ныйылӄэтӄинэт, наӄам ырык ӄача ӄэмэт ыпаттакэчга йырыльыт.
Ыллён ынӈатал-ым колё нычачаткэӄэнат.
Ивыпэтгъи рэмкыльын, лыгэн аӄамэтвака ӈытогъэ.
ʔАмын рэӄыльигым ӈотӄо тытагъак, — чимгъугъи рэмкыльын,— мачынан выкво нитынэт ӈотӄэнат пэчгыʔоравэтльат,— вакъогъэ орвыткынык ынкъам эквэтгъи.
Яраӈы-ым майӈыпырӄано нъэлгъи.
Ынкатагнэпы ынӄэн пырӄапыр Рапырӄано налгыӈӈогъан.
Ытръэч.
С.
ӈэйӄэй энмэн-ым лыгэталянъяпкэтагнэты нынныльын Ӈавъанпэнрывылгын.
Ынӄэн тэленъеп гатвален.
Ынкы ӈэйӄэйык чит нымнымӄэй чавчыван нытваӄэн.
Энмэн нувичвэтӄинэт ӈинӄэгти, тылямарава этыӈӈогъат.
Ӄынвэр ӄол нантэргавын.
Ытльата елёӈӈонэн.
Ынкы ымыльо моогъат.
Аны эмӈэвысӄэтти гамаравръоленат, гэвъивылгыръэлинэт, гэйилюлинэт чиниткинэт ӈинӄэгти.
Ӄынвэр, тымытковылгыткогъат.
Тэӈыннэн ынпыӈэвӄэй гэгнулин.
Пыкиргъэт ӄлявылтэ, эвын таӈамрылтэлё ёрочыко, тэӈэммутлю чоттагынтэ.
Ынӄэн ынкъам ыргин маравваны гэтэныннылин Ӈавъанпэнрывылгынво.
Ытръэч.
С.
Ӄол итгъи чавчывата ивнин ӈэвъэн:
Кита мынъялгынмык нотатагнэты.
Ӄытэйкыгын кытмайӈыпэнъёлгын.
Яраӈы ӄынчимэвыркын, ӄэйвэтыркын ӄынур.
Ӄутынэ пэнъёлгын нинэтэйкыӄин, ӄол эӄылпэ яраӈчемавыркын.
Эӄылпэ ӄорагыркэгъат.
Кэтэм ынкы ӈылгыльеквэ эквэтгъэт гырголягты, ӄынур-ым нымэйыӈӄин пэтыръэтъеквэ нылеӄинэт ынӄэн ӈылгылыткыната.
Ывэӄучитэ ӈэвъэн ивнин:
Ынӈатал гыльота, ӄэйвэ, нотагты рэлгитэгъеӈгъэ ыӈӈэ атаалгылятка.
Вэнлыги гырголятык, таалгылятгъэ.
Тэврит тылпъигъэт ынкъам ӄотычга иргъэт нотасӄэты.
Ынӈин томгатгъэ ӈэгны Таврэпэлян.
Ытръэч.
Кэйӈэ  ынанмайӈычавчыв нинэлӄырирӄин амраӄаанӈаӈа.
Кэйӈэ льунин ӈэлвыл колё нымкыӄин.
Кэйӈэ йъонэн ӈэлвылкин этын, нывакъотваӄэн.
Чавчывата ивнин:
Етти!
Ии, тыетык!
Чавчывата пынлёнэн:
Рэӄысӄиквъи?
Кэйӈэ татлыгнэн:
Вай-ым гым ныраӄаанӈаӈэгым.
Чавчывата ивнин:
Эвыр-ым рараӄаанӈаӈыркын, игыр гымнин ӈэлвыл ӄыгынритгын ы’лё ынкъам чымӄык мыйылгыт ӈэлвыл.
Кэйӈэ очнэн:
Ээй, вынэ мыгынритын!
Чавчывата ивнин:
Виин гым мрагтык!
Эчги тиркытир  рэмэчивтылетгъэ, ӈэлвыл ӄынрагтатгын!
Кэйӈэ ивнин:
Миӈкы-м яраӈы варкын?
Чавчывата татлыгнэн:
Ӈоонко ӄэнъевчыку.
Кэйӈэ чавчыв ивнин:
Таам, вынэ ӄылеркын ярагты, ынан ӈэлвыл трэгынритыркын!
Чавчыв рагтыгъэ.
Кэйӈын  ӈэлвыльык  пэлятгъэ.
Кит-кит мачволкытвэӈӈогъэ, ӈэлвыл аммана тагъяӈыӈогъэ.
Кэйӈэ ӄэйвэ чеэкэй нинэрэнтыӈӄин, вэнлии авынраномакавӈэты манаӈчергъэ.
Ӄынвэр кэйӈын анӈэнайпыгъэ.
Ӄораӈы лыгэн чымче рытчыё нэнамӈылёйвыӄэн:
Ытлён ръэнут ӄыритйивыркыниткы?
Ӄынвэр ӄулилыръугъи:
Ытлёнӈын ӈэлвыл ръэгъи?
Наӄам ымыӈ вэлер пынлёк гаалёма!
Ынӈэ тивыркынэт.
Ръэнут ӄыритйивыркыниткы?
Лыгэн и’мпычейвыткуръуркыт, вэлер гататлыӈыткота!
Кынвэр ӈэлвыл пэлянэн, чавчыв ярак вальын  йъонэн.
Пыкиргъи.
Чавчывата пынлёнэн:
Ӈэлвыл э’ми?
Кэйӈэ    татлыгнэн:
Анны   тытаӈылвавын   румэкэвык.
Лыгэн  гытэквэтгъи, маӈанчергъэ.
Ытлён    ръэнут   нылӄыриркин?
Наӄамымыӈ пынлёк   вэлер гататлыӈыткота.
Ӄэйвэ   нэнамӈылёйгым; Ръэнут  ӄыритйивыркыниткы?
Лыгэн   авъеткынка ныкымъыгилиръуӄинэт!
Чавчывата   ивнин:
Каакомэй  ынръам, иа’м  пэлян   ӈэлвыл?
Э’рыкур  раӄаанӈаӈыркын!
Кэйӈын  айычгырэтчальатыӈогъэ:
Мэй, мэй!
Эчену   ынӈэ    энанмыка!
Чавчывата    ивнин:
Эӄуликэ!
Кэйӈын      ӄулильыръугъи:
Оккой, анны       энанмыркын!
Ӄынвэр     чавчывата   кытгынтыпэнрынэн.
Кэйӈын   гынтэквъи:
Оккоймэй.
Ӄытлыги чавчываварат йъарат аӄаварат!
О’равэтльата рырынгиивнин кэйӈын.
О’равэтльата ивнин:
Етти!
Ии!
Кэйӈэ пынлёнэн:
Ръапыӈыл?
О’равэтльата татлыгнэн:
А’м, уйӈэ.
Гынин-ым ръапыӈыл?
Кэйӈэ татлыгнэн:
А’м, ытръэч-ым пэтле трэйылӄэтгъэ.
Миӈкри-м пэтле ръылетгъэ.
О’равэтльата пынлёнэн:
Титэ-м рэгъеквъэ?
Кыткытык.
О’равэтльата ивнин:
Ынӄэн игыр рэйылӄэтгъэ, вытку кыткытык рэгъеквъэ?
Ии, миӈкри-м гым ымльаляӈэт ныйылӄэтигым.
О’равэтльата ивнин:
О’тчоймэй, ынӈатал-ым нурэйылӄигыт!
Гым ытрэч ныкитэ ныйылӄэтигым, эргыръок ныгъевигым.
Гыт-ым, кынур въильигыт, ымльаляӈэт ныйылӄэтигыт!
Кэйӈын урэйылӄык курык ӈыркычаквъэ, льоӈатчыӈатэты эквэтгъи.
О’равэтльан нутэк ныйылӄэтӄин.
Кэйӈэ йылӄыльын  катамтылянво лыгнин.
Кэйӈэ йыӈотконэн.
Йыӈоткок кыеквъи о’равэтльан.
Лыгэн илюкэ нытваӄэн о’равэтльан эмъэӄэлиӈэ.
Кэйӈэ эмтэйпынэн о’равэтльан арычгытвальын.
Эквэтгъи кэйӈын, нинимтиӄин о’равэтльан.
Эмтэма о’равэтльан милгэтгъи.
Кэйӈын рыгрыгык йынымнэн.
Рыгрыг кэйӈин ӈылетылетгъи.
Кэйӈэ эмтэё о’равэтльан ринтысӄивнин.
Кэйӈын мэмлеты и’рэгъи.
Мимлык чыпъылетгъи, ӈыленӈылет рыпиӈкувнин.
Чыпъынтогъэ, ӄулилыругъи:
Оккоймэй, чаӈыттыгыргын!
Мытив гэвъилин!
О’равэтльата тъарыгнэн:
Вэлер ӄун гынан-ым a’м раӄычгааркын!
Гынтаквыргэгыт, йылӄынвык рагэлечгааркын гымыкы!
Кэйӈэ э’йӈэвнин о’равэтльан:
Мэй, тумгытом, ӄыетги!
О’равэтльан ӄытгъи.
Кэйӈэ ивнин:
Ынӈатал-ым тычеӈыттэтык.
Конпыӈ игыр ӈоткатагнэпы ӄырым ымыӈ оттылгын мынрэӄэвыркын, э’тки гынтаквыргын!
О’равэтльата ивнин:
Э’тки!
Ымыӈ гым конпыӈ тымчек нутэк йылӄэтык!
Кэйӈэ ивнин:
Таам, вынэ мылеркын!
О’равэтльата ивнин:
Ии, вынэ ӄылеркын!
Вэлер чиниткинэт увикит мытынымчеквылгынэт!
Тыӈэскын ныӄаарэркэн гытгак.
Йъороръогъэ, наӄам эӄэвиръыльын, ӄэвъяӈӈогъэ.
Кайӈыран льунин, ынкы рэсӄиквъи.
Кэйӈын рагтыгъэ.
Яраӈы йыӈоткойвыӈонэн, чама гыролмэвыӈонэн.
Ӄынвэр рылгъэ.
Тыӈэскын кыпчевнэн, эвиръыт тъаётчайвынэнат.
Ӄынвэр Тыӈэскынэ ивнин:
А’мын тъылгыргэгыт!
Кэйӈын ӄулильыругъи:
Каакомэй, иа’м гынмыеп ивкэ!
Кэйӈэ пынлёнэн:
Мэӈко етгъи?
Тыӈэсӄынэ татлыгнэн:
Ӄаарэтльэгым, эмӄивъетэ ӈутку тырэсӄивык.
Кэйӈэ ивнин:
Ээ, опопы-м гымыг рээн ӄыльэлеӈитги.
Ытрэч-ым вай гым ымльаляӈэт ныйылӄэтигым.
Тыӈэскынэ очнэн:
Ээ, мачынан-ым ымыӈ гым трэйылӄылетыркын.
Кэйӈэ ивнин:
Эченур-ым ынӈэ рыйиткутэ инэныгъевкэ, лыгэн выква эвытлым уттэ левтык ӄэнаркыплыркын.
Йылӄэтгъэт.
Тыӈэсӄынэ йылӄыльын кэйӈын мэрынрэӄэй рыгрыкгыпы рыеткоӈӈонэн.
Кэйӈын ӄутысӄычетгъи:
Оккоймэй, ръэнут етгъи?
Вэчьым кэлы?
Тыӈэсӄынэ ивнин:
Мэй, аны гымнан тынйиткугыт.
Кэйӈэ ивнин:
Гынтаквыргэгыт, иа’м рыйиткутэ инэныгъевыркын!
Нэмэ йылӄэтгъэт.
Ӄолетъылё нэмэ рыгъявыӈонэн кэйӈын Тыӈэсӄынэ.
Выквылгын пиринин, левтык кыплынэн кэйӈын.
Эвыр-ым кэйӈын валёмгъэ.
Ивнин:
Рэръэӈыркын?
Тыӈэсӄынэ татлыгнэн:
Трарагтыӈыркын.
Кэйӈэ ивнин:
Ии, опопы ӄырагтыгэ.
Ӈутку ӈэйык рымагты гынин яральыт варкыт.
Рагтыгъэ Тыӈэсӄын.
Пыкиргъи ярак.
Гаӄолема нокватпэнрыгъан, намӈылён:
Миӈкы нытвайгыт?
Кэйӈык рээн нытвайгым                                       Кэйңын ынкъам о’равэтльат
О’равэтльат рэлку нытваӄэнат.
Люур кэйӈын рэсӄиквъи.
О’равэтльата кытгынтыпэнрынэн, оммачайпынэн.
Рынэнин ӈаргыновты, рытайкаватыӈонэн.
Кэйӈэ о’равэтльан рыпирӄынин ранмыткынык.
Рэлку вальа о’равэтльата ралкойпы тынпынэн пойга рэнмык тынупэтыльын.
Мытив кэйӈын, ӄытлыги о’равэтльан.
Катам нанӄык тынпынэн.
О’равэтльан тынпыё тъылкамаграръогъэ:
Иикыккаа!
Йъэлии гым энанмыркын!
Кэйӈын и’рэгъи.
Кытгынтынтогъэ тынпыткольын ралкойпы.
Эвын гэвъилин о’равэтльан, тынпыё нанкык.
Кэйӈын льунин и’рэмйыльын ралкойпы тынпыткольа.
А’йӈавъевыӈонэн:
Мэй, ӄыетги!
Кэйӈын энмэч гэвъилин!
Ынӄо-м гитэнин въэтвальын о’равэтльан.
Ӄулилыругъи:
Ӄаӄамэй, мытив кэйӈын тытынпын, ӄытлыги о’равэтльан!
Э’рыкур нычимгъуйгым кэйӈын тытынпын, ӄытлыги о’равэтльан!
Ӄол а’ачек колё никвыӄин, наӄам мачтотъэты вальын.
Ӄол рыннин, ытлыгэ кэйӈыгилийгут рыннин.
Ынӄэн а’ачек кэйӈыгилигъи.
Ынкъо-м чемгъотваӈӈогъэ.
Ӄынвэр иквъи:
Китаӄун-ым мымӈылёнат ӈуткэкинэт эвыр рантоӈыт!
Ӄол йильэӄэй ӈытогъэ.
Пынлёнэн:
Мэй, гыт кэйӈигыт?
Йильэӄэй еп туръэйӈэвкы авынъайӈаровты рылысӄычатгъэ:
Чи-к-к-к!
О’равэтльан лыгэн иквъи:
Каакомэй, вэлер гататлыӈыткота, йъэлии тэнӈу инэлгыгъи!
Нэмэ ӄол ӈытогъэ.
Нэмэ пынлёнэн:
Йильэқ’эй рылысӄычатгъэ авынъайӈаровты:
Чи-к-к-к!
Ӄынвэр а’ачекычгын кытгынтакватгъэ.
Акватэты иквъи:
Каакомэй, ынръам кэйӈэ тэнӈу нэлгыркынигым!
Опопы мырагтыгъак!
Ярак пыкиргъи.
Ытлыгэ пынлёнэн:
А’мто, кэйӈын тымын?
Эккэтэ татлыгнэн:
Ванэван, э’тки, кэйӈыт тылвавынат пынлёк.
Пынлёк йъэлии тэнӈу нылгигым.
Ытлыгэ ивнин:
Каакомэй, мэвын пынлёта ӄынмыгын кэйӈын!
Эккэтэ ивнин:
Аны миӈкри-м, гымнан кэйӈын эйгулеткэ.
Ынкъам ынӄэната нэнамӈылёйгым эмрэйгуленӈэ.
Наӄам пынлёк-ым йъэлии нытлысӄычатӄэнат, наӄам гым тэнӈу нылгигым.
Ытлыгэ ивнин:
Вынэӈын, ӄыпаа кэйӈыгилик.
Яйвачгыргэгыт, кэйӈэ тэнӈу нэлгыркынигыт!
Юрэӄ  ымыӈ пипиӄылгэ тэнӈу нэрэлгыгыт, лывавыльэгыт кэйӈук!
Эккэтэ пынлёнэн:
кэйӈэ тэнӈу нэлгыркынигыт!
Юрэӄ  ымыӈ пипиӄылгэ тэнӈу нэрэлгыгыт, лывавыльэгыт кэйӈук!
Эккэтэ пынлёнэн:
Ынръам ръэнут пипиӄылгын?
Ытлыгэ ивнин:
Каакомэй, ынръам ӄэйвэ гэчимгъуйгыт?
Ымыӈ пипиӄылгын эйгулеткэ!
Эккэтэ ивнин:
Китаӄун-ым нэмэ мыкэйӈыгилик!
Ытлыгэ ивнин:
Вынэ чамъам рэкэйӈу, миӈкри-м ымыӈ пипикылгын еп гэмо лыӈыркын!
Эккэтэ ивнин:
Итык-ым вэлер мыпипиӄылгыгилик!
Ытлыгэ татлыгнэн:
Ээ, китаӄун-ым ӄыпипиӄылгыгили!
Экык пипикылгыгилигъи.
Нылеӄин ӄэнъевӄэйык гырголягты, кэйӈын льунин.
Чамэтанэн, чымчеӄэй рытчынин.
Ӄэгнэвнин, тымнэн.
Йъонэн, нинэгрулмыӄин.
Ӄынвэр ӄулилыръугъи:
Колёмэй, нымэйыӈӄин пипиӄылгын!
Ынӄо-м ынӈин энвэнӈыкэ рэмтэйпыӈыӈонэн.
Лывавнэн эмтэйпык.
Ӄынвэр пэлянэн.
Акватэты иквъи:
Колёмэй пэпэӄылгычгын нитчыӄин!
Ярак пыкиргъи.
Ытлыгэ пынлёнэн:
А’мто, пипиӄылгын тымын?
Эккэтэ татлыгнэн:
Ии, тынмын, кытъаткэ тылвавын эмтэйпык—колё Нитчыӄин, ӄоныры колё нымэйыӈӄин, ӄынур маёлгын!
Нитчыӄин, ӄоныры колё нымэйыӈӄин, ӄынур маёлгын!
Ытлыгэ ивнин:
Ынръам ынӄэн ӄэйвэ, этлы ӄинэтэмъюӈ?
Алымы пипиӄылгын гымнан ымыӈ яатрылга тъынилгитын!
Эккэтэ ивнин:
Аны колё нымэйыӈӄин, наӄам колё ӄэргыльычгын, ӄынур ныглёльычгын.
Ымыӈ гыткачгыт нъомӄэнайӈыт, ымыӈ у’муттык омыӈ вальычгыт!
Ытлыгэ ивнин:
Вынэ ынӄэн инэтэмъюнйивыркын!
Гымнан люнльутэ тынтын гынник у’муттымил омгыткаяальын!
Эккэтэ ивнин:
Ивкэ ӄун-ым мынйъогъан, ынкъам ӄыльугын!
Найъогъан.
Пыкиргъэт тымкайӈык.
Ытлыгэ экык ивнин:
Каакомэй, вынэ ӄырымэн пипиӄылгын, вай кэйӈын!
Экык иквъи:
Каакомэй, наӄам нивӄинэт.
Кэйӈын ымыӈ ӈэйык майыӈʔыӈ валmын.
Ытлыгэ ивнин:
Вынэ ӈоткэн кэйӈын, игыр ӄыйгулетгын!
Эккэтэ очнэн:
Ии, вынэ игыр тыйгулетын кайӈычгын.
Ытрэч-ым пипиӄылгын тытчын эйгулеткэ.
Итык кэйӈын тыйгулетын!
Кэйӈын нэнвэнӈыгъэн ынкъам нанрагтатын.
Ярак пыкирык, эккэтэ ытлыгын ивнин:
А’мын ръэтитэ пипиӄылгын трэйгуленӈын?
Ытлыгэ татлыгнэн:
Ӄырым игыр, ыннэнныкитэ ӄыйгулетгын пипиӄылгын !
Эккэтэ очнэн:
Ээ, итык-ым раӄылӄыл эвнэйгулеткэ.
Ӄоныры-м лыгэн итык ӄырым вэтгавтомго мылгын.
Ӄэйӈун йъэлии тэнӈу рэналгыӈогъа!
Ӄынур айвэ кэйӈэ, лыгэн итык ӈыркычгыргын                        Пипиӄылгық’эй       чавчывалявтыткынык
Чавчывачга ӈэргэрык ы’лё ӈэлвыл яргыткынык нинэнлийвыӄин.
Пипиӄылгыӄэе йъонэн.
Чавчывачгын нытвэтчатваӄэн.
Пипиӄылгыӄэе яалейпы чамэтаннэн, ынӄо-м чавчывайӈык гыткаеквэ тыттэтгъи, лявтыткынык вакъогъэ.
Чавчывачга гэмо нинэлгыӄин ыныкаткынык вальын пипиӄылгыӄэй.
Пипиӄылгыӄэе лявтыткынгыпы пынлёнэн:
А’мто, нитчигым?
Чавчывачгын пынлёк лыгэн ӈалгылегты лылепыткуръугъи.
Чавчывачгын эквэтгъи ӈалвылыӈӄачагты.
Пипиӄылгыӄэй ынык лявтыткынык нывакъотвӄэн.
Пипиӄылгыӄэе нэмэ пынлёнэн:
А’мто, еп эпэӈъивэткэ?
Чавчывачгын пынлёк лыгэн яалегты таалгылятысӄычатгъэ.
Ынӄо-м иквъи:
Ытлён ръэнут вэтгавчерыркын?
Пипиӄылгыӄэе ивнин:
Ӄоо, ытлён ръэнут?
Ӄынвэр чавчывачгын авынӄолельыровты гыролмыс-ӄагтыткольатыӈогъэ:
Мэй, мэй, мэй!
Ытлён тырэӄыркын?
Ръэнут вэтгавчерыркын?
Пипиӄылгыӄэй кэӈкэлетгъи чавчывачгэпы, ынӄо-м чавчывачгык ы’ттъыёча вэтчагъэ.
Ынӄо-м чавчывачгын ивнин:
Ытлён рэӄыркын, ӄулильыльэтыркын?
Чавчывачгын вэтчасӄычатгъэ, наӄам ӄымэк нытлепинтыӄэтӄин лылептилыльэтык.
Ынӄо-м равэтгавӈыӈогъэ:
Вай-ым э-э-э-э.
аны вай-ым э-э-э-э.
Пипиӄылгыӄэе ивнин:
Аны, эӄылпэ ӄывэтгавыркын!
Чавчывачгын пиӈкусӄычетгъи, ынӄо-м нэмэ равэтгавӈыӈогъэ:
Мэй, вай-ым, вай-ым э-э-э-э.
ӄыпалёмтэл, ытлён мэӈин э-э-э-э.
у’риӈан ныръэӄин?
Ӄынвэр пипиӄылгыӄэе кытгынтыпэчасӄэвнэн.
Акватэты иквъи:
Каакомэй- ынръам гэръэлин чавчывачгын ёргымтакычгын!
Чавчывачгын ынкы тымӈамынан панэна нырамӈылтэлӈыльатӄэн:
Э-э-э-э.
ытлён вай ръэнут э-э-э-э.
Ӄынвэр эквэтгъи.
Акватэты иквъи:
Э’тки, опопы ӄырым мытвын!
Ӄаарэтльан колё гэлгипэнъивэтлин.
Яраӈӄачагты пэлӄынтэтгъи, нылвавӄэн тылек.
Ӄынвэр вакогъэ.
Люур тилмытил льунин риӈэмъетыльын.
Э’йӈэвнин:
Риӈэнэӈ, ӄыетги!
Тилмытил ӄытгъи.
Ӄаарэтльаята ивнин:
Ръапыӈыл?
А’м уйӈэ.
Тилмэ ивнин:
Гынин-ым ръапыӈыл?
Ӄаарэтльата татлыгнэн:
А’м ытрэч-ым гыт гымнан ивкэ риӈэнэӈэну мылгыркынигыт!
Тилмэ татлыгнэн:
Эвыр-ым тэгъеӈу ринэлгыркын, риӈэнэӈэну ӄинэлгыги!
Ӄаарэтльата ивнин:
Кытъаткэ, миӈкы травакъогъа?
Тилмэ татлыгнэн:
Этыӄун ӄэлелвынчыку чамъам?
Ӄаарэтльата ивнин:
Вынэ, мэчынкы!
Китаӄун мравакъоӈгъак!
Тилмэ йыкыргын рааӈкавнэн.
Ӄаарэтльан о’равэтльан ратлыӈылятыӈогъэ тэлмыйыкыргэпы.
Лываквъэ рылык.
Тилмытил чимгъугъи.
Ынӄо-м иквъи:
Китаӄун, ынръам гыткагты ӄинэнрэтги!
Ӄаарэтлmfн иквъи:
Ээ, вынэ ӄэйвэ!
Гыткагты инэнрэтгъи ӄаарэтльан, тилмэ рыриӈэвнин.
Тилмэ рэӈамъянма ӄаарэтлmfн нэнамӈылёӄэн:
Миӈкэтэ мынлеркын?
Ӄаарэтльата нинэныгйивэтӄин:
Ӈоткэн вээм гырголягты.
Ынръам ынӄэн ръэнут?
Татлыгнэнат:
Вай-ым гымнин риӈэнэӈ!
Ынык вэтгавма тилмытил риӈэгъи.
Вэтгавыплыткок гитэнин тилмытил, эвын уйӈэ.
Ӄулилыръугъи:
Оой-оой, э’ми гымнин риӈэнэӈ?
Миӈкы атчыгъэ?
Ӄырэтъевыӈонэн гамгатымкыгэӈгыпы.
Наӄам ныӄулильыръуӄин:
Э’митлёнайгыт гымнинэйгыт риӈэнэӈэйгыт?
Ымныкэрэт ӄыриннин тымкыгэӈгыпы.
Ӄынвэр лыгипэӈъивэтгъи.
Рагтыгъэ, йылӄэтгъи.
Кыевкы намӈылёгъан:
Э’ми гынин риӈэнэӈ?
Ивнинэт:
Ръэриӈэнэӈ?
Никвъэн:
Айвэ-ым гынин еткин.
Татлыгнэнат:
Наӄам-ым айвэ рэӄэ етгъи гыт?
Ивнинэт:
Ӄун уйӈэ гымнин риӈэнэӈ!
Рэӄыльэтыркынитык пынлёльатыркынэтык!
Ээ, а’м раӄылӄыл, ӄоныры-м ӄырымэн риӈэнэӈ, ынӄэн тэлмычгын!
Риӈэнэӈ пылвынтэн, микынэ а’ӄанчемавкы вальын ымыӈ мъэмитэ!
Тилмытил-ым ымыӈ уттэ кыплык рэлевтычимэты!
Тыӈэлӄут ваамъеквэ ныгалгагэлеӄэн.
Риӈэнэӈ выргыргыӈогъэ.
Палёмтэлыӈогъэ Тыӈэлӄут.
Гырголягты лылепгъи.
Ынык гыргоча риӈэнэӈ ныриӈэмъетӄин.
Льунин, иквъи:
А’мын тытэӈэт, ръанотайӈын?
Наӄам э’йӈэръуркын.
А’мын тытэӈэт энанмыркын!
А’тав ӈутку мыпирӄык.
Ынкы пирӄын.
Эчги  амэчатгъэ риӈэнэӈ, Тыӈэлӄут иквъи:
Ӄэйвитык амэчатгъэ, вачаӄ-ым эӄылпэ мрагтыркын.
Кытъаткэ вэчьым миӈкы атчыгъэ.
Ӄэйвэ-м мачынан мрагтыркын.
Ынан эвыр рэнапэнрыӈогъа, мыӄулильыръук.
Юрэӄ тъагтатын ӄулитэ!
Эквэтъи ярагты.
Пыкиргъи ярак, пыӈылтэлыӈогъэ:
Гымнан игыр тыльун ынӈатал-ым нымэйыӈӄин тэлмычгын!
Наӄам колё ныӄулильыръуӄин!
Вэлер-ым тыпкирык!
Йъарат гынмыл нылгиегтэлӄылгилюйгым, нивигым—игыр-ым тывъиркын!
тэлмычгын!
Наӄам колё ныӄулильыръуӄин!
Вэлер-ым тыпкирык!
Йъарат гынмыл нылгиегтэлӄылгилюйгым, нивигым—игыр-ым тывъиркын!
Ытлыгэ ивнин:
Ӄэйвэ гэчимгъуйгыт?
Риӈэнэӈ тилму рытчын!
Тыӈэлӄутынэ ивнин:
Эвӈан риӈэнэӈ?
Ытлыгэ татлыгнэн:
Ии, игыр ӄыйгулетгын ынӄэн риӈэнэӈ!
Тыӈэлӄут тэнӈысӄиквъи:
А-а-а-а!
Какамэй, риӈэнэӈ  э’ӄэлиӈу тытчын!
Игыр-ым тыйгулетын риӈэнэӈ.
Ӄонпыӈ игыр ӈоткатагнэпы ӄырым э’ӄэлиӈу мылгыӈон риӈэнэӈ!
Чавчывата ванэван ныгынриннин льэлеӈкы ӈэлвыл.
Ӄынвэр ыныкӄач нымытвальын о’равэтльан иквъи:
Китаӄун мынмысӄэвын ӄол ӄораӈы, юрэӄ ынӈин рытык нъымчен ынкъам ӈэлвыл нъыгынрэтыӈонэн!
Чавчыв ӈалвыльэты ӄытгъи эргыръок.
Ӄаачыкойпы ляйвыма льунин о’равэтльан нинэвэнӈэтӄин.
Йъонэн.
Инэвэнӈыльэ ванэван ныльунин ыныкы тылельын чавчыв.
Чавчывата пыкиринэӈу ивнин:
Оой, унмыӈан-ым иа’м ынӄэн тымын!
Инэвэнӈыльэ ивнин:
Эӄуликэ, гынтаквыргэгыт, энмэч ӄывинрэтыркын инэвэнӈэтык!
Чавчывата ивнин:
Ээй, вынэ мынвинрэтгыт,ытрэч-ым иа’м рэквыт тымын унмыӈан-ым?
Инэвэнӈыльэ ивнин:
Миӈкри-м нивигым—ынкъам нымчен, мачынан ӈотӄэнмынмыгъан.
Ынкъам нынпаавнэн эмӈэлвыл рытык.
Ээ, вынэ ӄэйвэ, ӄырым игыр эмӈэлвыл мынтыӈон.
Мачынан ынӄэн тымын.
Йъарат-ым у’риӈан и’ны варкын, ынӄэн майӈыа’ӄалеӈгыргын.
Нымкыӄин ӄораӈы ранмыткоӈынэн                                                         Ныгыттэӄин
Тэленъеп ӄол о’равэтльан ганымытвален.
Колё ныгыттэӄин, чама колё ныръыӄин!
Ынкъам лыгэн Тэмъюӈыткуръэну нылгыӄин.
Ытлён ӄол итгъи нылеӄин ваамгырголягты.
Киткит ныйӈэтӄин.
Ӄол о’равэтльан рырынгиивнин.
Тэмъюӈыткуръэнэ пынлёнэн:
Миӈкри нылейгыт?
Вай-ым ныгынникгилийгым.
Тэмъюӈыткуръэнэ ивнин:
Ӈотӄэн ваамӄалетлы ӄэквэтги!
Ӈутинвээмык эвыча гыныкы нъатчаӄэн тыльун кэйӈын.
Гынникгилильэ ивнин:
Вэчьым инэтэмъюӈыркын?
Тэмъюӈыткуръэнэ ивнин:
Аны, ванэван мытэмъюӈгыт!
Тэмъюӈыткуръэнэ пынлёнэн:
Гынан гымнин нынны лыги?
Гынникгилильэ татлыгнэн:
Ванэван!
Тэмъюӈыткуръэнэ ивнин:
Наӄам-ым иа’м мэтиву инэлгыркын?
Гынникгилильэ ивнин:
Ээ, вынэ гынин нынны гымнан лыги!
Тэмъюӈыткуръэнэ пынлёнэн:
Микигым-ым?
Гынникгилильэ татлыгнэн:
Ынӄэн-ым Тэмъюӈыткуръэйгыт!
Тэмъюӈыткуръы э’ӄэчьусӄычеквъи, вэвральатыӈогъэ.
Ӄынвэр иквъи:
Ытлён рэӄын ивыркын?
Ӈыркычгыргэгыт!
Титэ гэйгулетлин гымнин нынны?
Гынникгилильэ татлыгнэн:
Ынӄэн-ым тычичевыркынигыт—рэтэмъюӈыткуӈыркын гымыкы!
Тэмъюӈыткуръы еп аплывэтгавка гынтэквъи.
Лыгэн акватэты иквъи:
Колёмэй ынръам, о’равэтльан кывчемгольын!
Гынникгилильэ гынтэвтылельын нинивӄин:
Каакомэй!
Ынръам гэръэлин о’равэтльан?
Колёмэй танӈаквыргын!
А-а-а-а!
А’мын эналваквъэ тэмъюӈкы!
Ӄол рэмкычигъи рамкэты.
Пыкиргъи рэмкык.
Никвъэн:
Етти!
Ии!
Намӈылёгъан:
Ръапыӈыл?
А’м, ытръэч-ым гым нычимгъуйгым: этъым гым гамгъоравэтльак гыттаӈ вальэгым.
Ӄутиинэ ивнин:
Нырэӄын-ым мынгыттэчит, эргатык нэмэ ӄыетги.
Эченур ӈачыӈкэн ръэт ятэты ӄыркылегын.
Гыттакалыръольын рагтыгъэ.
Эргатык ӄытгъи гэкэӈэ.
Ӈачыӈкэн ръэт кыленин.
Ръэтык льунин калеплякылгыкай.
Ынкы ныпэрӄытваӄэн гыттакалыръоё.
Рычичьэтыплыткунин пылякылгыӄай гыттакалыръольа, эквэтгъи.
Пэрӄытвальа ынкы, пылякылгыӄай эӄылпэ рыльэтэннин ӄолеръэтэты, нэмэ ынкы пирӄыгъи.
Гыттакалыръольа нэмэ льунин пэнин пылякылгыӄай ӄолеръэтык.
Льунэӈу ӄулильыръугъи:
нэмэ льунин пэнин пылякылгыӄай ӄолеръэтык.
Льунэӈу ӄулильыръугъи:
Каакомэй, гынмылкинын тантакалгын!
Вынэ мыгтын гынмылкин ӈотӄэнына такалго!
Йыннэн чейвэ, ӄаат ынкы вуннинэт.
Пэрӄытвальа ӄаат рыгынтэвэннинэт.
Пыляӈӈытальын каагты ӄытгъи.
Ӄаат уйӈэ, наӄам йытъё пылякылгыкай лывавнэн льук.
Кулильыръугъи:
Каакомэй, колё ныгыттэӄин о’равэтльан!
Иа’м тивын.
Гамгъоравэтльак гыттаӈ вальэгым!
Лыгэн итык аӄаака тынъэлык!
Ръэтгымнэн ӄаангынтаватыльын.
Ярак нытваӄэн йъонэн.
Ӄаангынтаватыльа пынлёнэн:
Гыттакалырольа айвэкэнына ивнин:
Ынӈатал-ым ныгыттэйгыт.
Пылекэ аӄаака рытчыткуркын!
Каангынтаватыльа ивнин:
Чейвэ ӄырагтыгэ, ӄырым ӄаат мыйылгыт.
Чеӈэт-ым гыт чинит рэгыттэчинӈыгъи!
Чейвэ рагтыгъэ гыттакалырольын.
Ынӄэн гатвален тэленъеп аӄалыльанма.
Ӄол о’равэтльан ӄонпыӈ э’ӄэльэ ванэван  ы’нынрэӄэвын.
Ытръэч нымӈылёӄэн, ынӄо-м ныпэляӄэн.
Э’кэльэ льук нымӈылёӄэн:
Микигыт?
Нэнататлыӈӄэнат:
О’мйъаяӄэгым.
Нэмэ нымӈылёӄэн:
Нырэӄигыт?
Нэнататлыӈӄэнат:
Ныкымъырэрэйгым.
Ынӄо-м ныпэляӄэн.
Ӄол рыннин кымъылгын колё нымкыӄин румэкэвнин.
Ынӄо-м кымъынчыку рытыӈонэнат.
Э’кэльыт рырынгиивнинэт ӄликкин.
Намӈылёан:
Микигыт?
Татлыгнэнат:
О’мйъаяӄэгым.
Нэмэ намӈылёгъан:
Нырэӄигыт?
Татлыгнэнат:
Иръын нинэмлюйгым.
Ивнинэт:
Ивкэӄун-ым, ӄыетгытык, гымнин мымлыт торыкы мынкалыровынат.
Э’ӄэльыыт ӄытгъэт.
Кымъымкын кымъынчыку рытъёт рыкалыровнэнат.
Э’ӄэльыт гынтэквъэт еп эплыгитзкэ кымъыт.
Гынтавакватэты иквъэт:
Колёмэй, мэйӈымымлыльын!
О’мйъаяӄына тэнӈу рытчынинэт:
А-а-а-а!
А’мын колё э’ӄэльыт тынчеӈыттэвынэт!
А’мын эвӈан кывчемгъольэгым — эмрэӄу-м  э’ӄэльыт мынъэӄэлиӈэвынэт!
Ынӄо-м нэмэ кымъыгэлеӈӈогъэ.
Пипиӄылгыӄэй льунин, пиринин.
Эквэтгъи, пипиӄылгыӄэй нинэнрыӄин.
Нэмэ ыннэн рырынгиивнин э’ӄэльын.
Льунэӈу э’ӄэльын, О’мйъаяӄ вакъосӄычатгъэ.
Э’нныкагыргын ы’ръымлёӈӈонэн.
Э’кэльэ пынлёнэн:
Микигыт?
О’мйъаяӄэгым.
Э’ӄэльэ пынлёнэн:
Нырэӄигыт?
Вай-ым колё гэмымлынӈэйгым, иръын нинэмлюйгым.
О’мйъаяӄына ивнин:
Ивкэӄун-ым ӄыетги, гымнин мымыл ӄыльугын!
Э’ӄэльын  ӄытгъи.
О’мйъаяӄына ивнин:
Ӄилкымъет!
Э’ӄэльын илкымъетгъи.
О’мйъаяӄына  э’ӄэльин мынгыӄач пиринин.
Пипиӄылгыӄэй почьачыковты ёнэн.
Э’ӄэльын ы’сӄагтыткоръогъэ, ӄулильыръугъи:
Мэй, мэй!
Мымлычгын, мымлычгын!
Гарыглен, гарыглен!
Ӄынвэр пипиӄылгыӄэй ратрочыко нъэлгъи.
Э’ӄэльын пытӄылым ӄулильыръугъи:
Колёмэй, ръанотайӈын ратрочыко нъэлгъи, нъэлгъи!
Ытлён у’риӈан тыръэгъэк!
О’мйъаяӄына тэнӈу рытчынин:
А-а-а-а!
Ымыӈ мымлык ролыӈ вальын э’ӄэльын!
Ӄынвэр э’ӄэльэ пиринин пипиӄылгыӄэй ратрочыкойпы лейвыльын.
Ынръам мынгык юуткугъи пипиӄылгыӄэй.
Ӄынвэр э’ӄэльын гынтэквъи, ынӈин пипиӄылгыӄэй мынгык ёоткотвагты.
О’мйъаяӄына гынтэвтылельын э’йӈэвнин:
Мэй, ӄыетги!
Гымнин мымлычгын мыгтын гынык мынгэпы!
Э’ӄэльын пэлӄынтэтгъи, панэна пипиӄылгыӄэй мынгык ныйготкотваӄэн.
Э’ӄэльин мынгытлыӈын гэнмутлытъыръувлин пипиӄылгыӄэе.
О’мйъаяӄына йымнин пипиӄылгыӄэй а’ӄальымынгэпы.
Ынӄо-м э’ӄэльын гынтэквъи.
Гынтавтыляма нивӄин:
Колёмэй, эрвыванныльын мымлычгын!
О’мйъаяӄына тэнӈу нинэлгыӄин гынтэвтылельын:
А-а-а-а!
А’мын вытку тыльун о’равэтльан вэнъым ынан тотъэты вальын!
Наӄам вэнъым ынан нырулӄин!
Валвыйӈа льунин эчьытъул ӄорэн, мэчнымэйыӈӄин, о’равэтльэн раратъё.
Авынтанӈыткольатэты пиринин:
А-а-а-а, кок-кок-кок!
А’мын вэлынкыӄун трэчьытъулюльэты!
Оттыткынэты рыльэтэннин, ынкы роӈӈонэн.
Тыргук амӄынлывавкы роо тэнӈу нинэтчыӄин:
А-а-а-а, колёмэй, ынръам ачьыйӈын ныгтыӄэн!
А-а-а-а, кок-кок-кок!
А’мын вэлынкыӄун микынэ гымыкы гапэлялен!
Ятъёлӄая э’йӈэръульын валёмнэн, чамэтанэн.
Эчги валвыйӈык ванвык уттык ынкэгиӈкы нъэлгъи, э’йӈэскыченнин:
Эй!
Валвыйӈын эмчеӈыттэтэ рыпэт гароома эрэтгъи.
Араттыляма ныӄулильыръуӄин:
Кок-кок-кок!
Ынръам poo ръэгъи?
Ятъёлӄай авынӄолельыровты гынтэквъи:
Ооккоймэй!
Ооккоймэй!
Валвыйӈын эрэтык рыпэт гъылчыкутлин.
Ы’лчыкойпы ӄутгъи.
Ятъёлӄай и’рэмйылтыльын льунин, а’йӈавъевыӈонэн:
Роо, ӄыетги!
Ынӄо-м риӈэгъи.
Рэӈамъянма нивӄин:
Какамэй, ынръам роо гынтэквъи!
Пипиӄылгыӄэй тымкыгэӈгыпы нылейвыӄин.
Пипиӄылгыӄэе льунин валвыйӈын, э’йӈэвнин:
Апай, ӄыетги, мымлюгыт!
Ӄытгъи валвыйӈын.
Пипиӄылгыӄэе мымлёӈӈонэн.
Мымлёма йылӄэтгъи валвыйӈын.
Лыгэн йылӄэтгъи валвыйӈын, льулӄыл кэлийвынин пипиӄылгыӄэе валвыйӈэн вылӄэ.
Льулӄыл кэлийвыплыткунин, эквэтгъи пипиӄылгыӄэй.
Йылӄыльын пэлянэн валвыйӈын.
Кыеквъи валвыйӈын, ӄулильыръугъи:
Кок-кок,  э’ми пипиӄылгыӄэй?
Ынӄо-м риӈэгъи валвыйӈын вээмык гыргоча.
Рэӈамъянма нинэгитэӄин мимыл.
Льунин чиниткин выйилвыйил мимлычыку.
Ӄулильыръугъи:
Ынръам мэӈин?
Китаӄун мыйъон!
Йъонэн чиниткин выйилвыйил.
А’йӈавъевыӈонэн чиниткин выйилвыйил:
Мэй, ӄыетги!
Ӄынвэр мэчэлкылнин:
Ынръам мэлгымнин выйилвыйил!
Ӄынвэр тэӈэлкылнин.
Ӄулильыръугъи:
Вынэ, ӄэйвэ гымнин выйилвыйил!
Чемэт ынӄэната пипиӄылгыӄэй гынтэквъи льукэлиткыльуйгым э’ӄэлиӈу эмлыӈэ!
Пчиӄэтэ ӈээкык ивнин:
Ӄаймыгэ!
Ӈээккэтэ ивнин:
Мэмлеты трэкувлытку.
Ытльата ивнин:
Омкэты ӄинэнрэтги!
Чамъам тринэнрэтгъэ — умкыт рэлпиӈыт.
О’мромкэты ӄинэнрэтги!
Трамынгытаргъа.
Ытльата ивнин:
Ӄылейпыгэ!
Лилит рэчимэнӈыт.
Тититэ ӄыннигынэт!
Титиӈы рэмлегъэ.
У’мтитэ ӄыннигынэт!
Трэрылгэюпы.
Ӄывэлепыгэ!
Вэлывэл рэквгъэ.
Ытльата ивнин:
Ынӈатал-ым нъэнӄэйгыт!
Ӄырымэнайгыт эвӈан гымнинэйгыт ӈээккэйгыт!
Ӈээккэтэ ивнин:
Евъев, маймыгъак, гынинэйгым ӈээккэйгым.
Кэйӈын ваамӄалетлы нылеӄин.
Челгырэӄокалгын ралӄаӈынвык йъонэн ныталёӄэн.
Пыкиринэӈу кэйӈэ пынлёнэн челгырэӄокалгын:
Нырэӄигыт?
Челгырэӄокалга татлыгнэн:
Вай-ым ныталёйгым.
Кэйӈэ очнэн:
Ээ!
Ынӄо-м челгырэӄокалгын ивнин:
А’м вынэ, виин мынымӈылтэлыркын!
Кэйӈэ ивнин:
Янор гым мымӈылтэлык!
Кэйӈын мгогъэ пыӈылтэлык:
Ӄол титык,а’ачеко вама ӄэнъевӄэйык гырголягты нылейгым.
Эчги крыткынык тынъэлык, люур рэвымрэв катам тантэӈӈок риӈэсӄычетгъи!
Аны колё гэчеӈыттэтигым!
Рыпэт-ым эмчеӈыттэтэ ы’сӄагтатык ӄу-лиӈэйык рымагты тирык!
Челгырэӄокалгын энэчгытыльатыӈогъэ:
О’тчоймэй, а’мын ныеэпиӈкуйгыт!
Кэйӈын нивӄин:
Ии, э’тки-м а’ачеко вама гамлытвэйгым.
Кэйӈын иквъи:
А’м гым ратанӈавӈэн, гынръам!
Челгырэӄокалгын мгогъэ пыӈылтэлык:
Аны гым ‘ол титык йыӈэчыку нылейгым яргыеквэ.
Пипиӄылгыӄэй тынрынгиивын.
Аны ынръам иниквъи.
Гымнин магны ӈоонко ӈайгытолыӈкы варкын, колё мыгтэкичгыльын!
Тэкичгыт ӄынусӄиквынэт!
Эвыр-ым гым амраӄамэтваӈа ӈайгытолгэты тылӄытык.
Аны ынръам ӄликкин ы’лёӈэт тымагрэрык.
Ӄэйвэ ӈэвэӄ ы’лё, ныкитэ нэнарэрэгым.
Аны ӄынвэр ӈайгытолгын энарэрыльатык тынмэрвэтын.
Ӄынвэр тынпаавын ӄырирык.
Аны колё гэпэӈъивэтигым магрэрык!
Аны ӄэлюӄ-ым рыпэт ӈайгытолгын энарэрыльатык гыргочагнотасӄын уйӈэ тытчын.
Лыгэн ръылӄылю тытчын.
Ынӄэн ӈайгытолгын кытур тыльун.
Вытку киткит нымэчвъэйининиӄин.
Вай алымы ӈирэӄӄликкин гивиӈит галягъэ панэна ръылкыльын.
Челгырэӄокалга кэйӈын ивнин:
А’м гым тыплыткук!
Кэйӈэ ивнин:
Ээ, а’м ратанӈавӈэн!
Энмэч мынлеркын!
Челгырэӄокалга ивнин:
Ии, вынэ мынлеркын!
Амъянра эквэтгъэт.
Ӄэпэр майык нытваӄэн.
Йъонэн челгырэӄокалга.
Челгырэӄокалга пынлёнэн ӄэпэр:
Нырэӄигыт?
Ӄэпэрэ татлыгнэн:
О’равэтльэн магтэ нинэнчичьэтигым.
плеэн ӈутку ръэнутэт гапэляленат.
Челгырэӄокалга ивнин:
Ынӈатал-ым гыт нытульигыт!
Ӄэпэрэ ивнин:
Ръэнут-ым тытульэтын?
Челгырэӄокалга татлыгнэн:
Ынӄэн-ым игыр нытульэтигыт, тыйъогыт майык!
Ӄэпэр тульык курык ӈыркычаквъэ, гынтэквъи.
Челгырэӄокалга гынтэвтылельын нинивӄин:
Ӄапатчыӈын тольарайӈын!
Ӄол итгъи кытэпалгыӄай вылтумкыӄэнъев гырголягты эквэтгъи.
Кырыткынык нъэлгъи, вэтчагъэ, нытлепыткуӄин ӈалгыл ӄанъяврочгылгэты.
Люур кэйӈын льунин ӄыргочыкойпы илюльыльын.
Нинэгитэӄин.
Ӄынвэр таӈъора нъэлгъи.
Кытэпалгыӄай эмӄэлелвынэ нивӄин:
Ынръам о’равэтльэн ёройӈын оонъыгэлеӈӈоэ.
Ӄынвэр иквъи:
Китаӄун мыйъон.
Нэнайъоӄэн, нэначамэтаӄэн.
Эчги чымче рытчынин, пирӄыгъи умкыгиӈкы, ынӄо нинэвинвыгитэӄин.
Ӄынвэр кэйӈын кытэпалгыӄайык чымчеӄэй нъэлггъи.
Кытэпалгыӄай тэнӈысӄиквъи:
А-а-а-а!
Ёройӈын!
Кэйӈын чеӈыттэтык авынӄолельыровты ы’сӄагтыткоръогъэ:
Каакомэй, ёройӈын, ёройӈын!
Нэмэ кэйӈын чайвыткоӈӈогъэ.
Кытзпалгыӄая нэмэ э’йӈэсӄыченнин:
Мэй, гыткалыёройӈын!
Кэйӈын ӄулильыръугъи:
Мэй, гыткалгыйӈын!
Ӄынвэр кэйӈын емгымгыёгъэ, умкыт нинэгитэсӄычетйивыӄинэт ынкъам чиниткинэт гыткат.
Ынко-м ум-кыкэгти пынлёйвыӈонэнат:
Мэй, ръаёроӈы?
Э’ми ёроӈы, миӈкы варкын?
Кытэпалгыӄая ивнин:
Ӈотӄэн!
Кэйӈын рычеӈыттэвнин.
Авъаӄ!
Ӈотӄэн!
Кытэпалгыӄая тэнӈу рытчынин кэйӈын:
А-а-а-а!
Ёройӈын нычеӈыттыӄин!
Кэйӈын гынтэквъи авынӄолельыровты:
Оккоймэй, ёройӈын!
Кытэпалгыӄая тэнӈу рытчынин:
А-а-а-а!
А’мын ёройӈын нычеӈыттыӄин!
Кэйӈын амэчатгъэ.
Кытэпалгыӄай паагъэ тэнӈыткук, эмӄэлелвынэ нивӄин:
Какамэй, эвӈан о’равэтльат чаӈыттыёрольыт!
Наӄам ымыӈ вэнъым мэйӈыӄулильын ёрочгын.
Наӄам ымыӈ мэлюунъульын.
А’мын ӄэйвэ этлы мырэтыляк, выткукин гэӄулилин ёроӈы тыльун!
ымыӈ мэлюунъульын.
А’мын ӄэйвэ этлы мырэтыляк, выткукин гэӄулилин ёроӈы тыльун!
Ӄынвэр эквэтгъи.
Акватэты иквъи:
Э’тки, юрэӄ нэмэ трэльуӈын.
Опопы мылеркын, э’тки паӈъэквыргын тэнӈыткук!
Кэйӈын омкычыкойпы нылейвыӄин.
Вопӄата льунин, йъонэн мэрынрэӄэй.
Эчги чымчеӄэй рытчынин, э’йӈэвнин:
Мэй, ӄыетги!
Кэйӈын рычеӈыттэвнин.
Кэйӈын чеӈыттэтык ы’сӄагтатгъэ.
Ынръам э’нныпаӄытвэтлягъэ.
Левыт нутэсӄык инэпгъи.
Кэйӈын нырэчымгунтэнӈыӄин, нылвавӄэн.
Вопӄы нытэнӈыткуӄин:
А-а-а-а!
Ынръам кэйӈын нутэсӄык ратлыӈыркын!
Кэйӈын ымъылёӈэт нырэчымгунтэнӈыльэтӄин.
Ӄынвэр вопӄата йъонэн.
Налгыӈойӈыӄайгыпы пиринин, ынӄо тиӈусӄыченнин.
Налгыӈойӈыӄай рыльыпэннин.
Лыгэн кэйӈын налгыӈойӈынльыпаннэн вопӄата.
Гынтэквъи вопӄы омкычыковты.
Ынӄо гэтаӈңонэн
кэйӈын рэчымгунтэнӈыльын.
Кэйӈын ӄынвэр волӄытвэӈӈок чымгъунтэтгъи.
Вопӄата йъонэн.
Кэйӈын гэлгипэӈъивэтлин рэчымгъунтэнӈыльэтык.
Нытэлгыльэтӄин.
Вопӄата пынлёнэн:
кэйӈын рэчымгунтэнӈыльын.
Кэйӈын ӄынвэр волӄытвэӈӈок чымгъунтэтгъи.
Вопӄата йъонэн.
Кэйӈын гэлгипэӈъивэтлин рэчымгъунтэнӈыльэтык.
Нытэлгыльэтӄин.
Вопӄата пынлёнэн:
Ынръам рэӄыркын?
Иа’м тэлгыльэтыркын?
Кэйӈэ татлыгнэн:
Аны вай-ым игыр ӈотко омкычыкойпы нылейгым ынръам люур микынэ инъэйӈэквъи.
Ынръам ынкы колё тычеӈыттэтык, рыпэт тъысӄагтатык.
Ынӄо-м ытлён микынэ инимпытиӈусӄычетгъи, рыпэт левыт нотасӄычыковты рытлыӈаннэн.
Ынӄо-м ынръам ытлён микынэ чит инэвинрэтыркын левыт йыток, нутэсӄык энапытвальын.
Ынръам налгыӈойӈыӄайгыпы инэпиригъи.
Ынръам налгыӈойӈыӄай рылыпъэннин.
Ынӄо-м миӈкри рыгынтэвэннин налгыӈойӈын.
Ӄымэл гым игыр анал-гыӈойӈыка тытваӈӈогъак.
Вынэ игыр ӄонпыӈ ӄымчеги омкычыкойпы лейвык!
Ытлён ӄынвэр эвилюкэ нэрэтчыгыт, вилют нэрэнчыпъыткувӈынэт!
Кэйӈэ ивнин:
Мэӈко-м мылейвыркын?
Вопӄата татлыгнэн:
Таӈамӈагъеквэ ӄылейвыркын.
Кэйӈэ ивнин:
Ӄэйвэ ӄырым мыкувлыткук ӈагъеквэ лейвык?
Вопӄата татлыгнэн:
Кырым!
Кэйӈэ ивнин:
А’мын рээн-ым кытэпат э’ткиӈыт!
Наранмыгым!
Вопӄата ивнин:
Ээ, вынэ ӄэйвэ.
Опопы эвыр мэӈко ӄылейвыркын!
Кэйӈэ ивнин:
Опопы мынлеркын!
Вопӄата очнэн:
Ии, вынэ мынлеркын.
Эквэтгъэт амъянра.
Кэйӈын ытри эмчьачокалгын гэтумгэвлинэт.
Ӄонпыӈ нырачвыӈӄэнат.
Ӄонпыӈ имчьэчукэтэ нэнапэчайвыӄэн кэйӈын.
Кэйӈын пэчайвык нылгэӈыркылятӄэн.
Имчьэчукэтэ ӈыркылятыльын тэнӈу нинэлгыӄин:
А-а-а-а !
А’мын нимпэйгыт!
Алымы колё нымэйӈигыт, вачаӄ ӄонпыӈ тыпэчайвыркынэгыт!
Ӄынвэр, ӄол рыннин, кэйӈэ эмчьачокалгын ивнин:
Кита-ым ынръам тэйкэвэ мынинмык!
Эплеэн, ринэнрулылтэвы!
Имчьэчукэтэ ивнин:
Оккой, э’тки чамъам, нырулигым!
Кэйӈэ ивнин:
Аны мачынан, эплеэн мэӈин армаӈ вальын!
Имчьэчукэтэ ивнин:
Туук, китаӄун-ым мынтэйкэвмык!
Тэйкэквъэт.
Имчьэчукэтэ кэйӈын янотгытката рыгрыкгыпы пиринин ынкъам ринтынин.
Ӈайыткынык рирэннин.
Кэйӈын тъылкамаграръогъэ:
пиринин ынкъам ринтынин.
Ӈайыткынык рирэннин.
Кэйӈын тъылкамаграръогъэ:
Иикыккая, эмчачьокалгыӄай яйвачгыргыӄай, нэрмэӄинэӄэй!
Имчьэчукэтэ э’йӈэвнин:
Мэй, ӄыетги!
Кэйӈын ӄытгъи эмчьачокагты, натӄатӄэн.
Имчьэчукэтэ тэнӈу нинэлгыӄин:
А-а-а-а!
Кайӈычгын нылгэныролӄэначгын!
Кэйӈэ ивнин:
Аны энанӈыркылявыркын, эӄуликэ!
Имчьэчукэтэ нэмэ пиринин кэйӈын вэлёйпы, ринтынин гытгэты.
Кэйӈын гынонгытгык иргъи.
Ӄулильыръугъи:
У-у-у-у!
А’мын эккагыргын, тэӈимчьэчукэӄэй!
Имчьэчукэтэ тэнӈу рытчынин:
А-а-а-а!
А’мын ынывмич кэйӈын эчерикэ рэнъэлгъэ!
Кэйӈын гычормэты тэвыльатгъэ.
Тэвыльанма нытэнӈыткуӄин:
А-а-а-а!
А’мын эмчьачокалгыӄай нэрмэӄин!
Кэйӈын ӈыпэгъи гычормэты.
Имчьэчукэтэ ивнин:
Каакомэй, а’мын колё лыгэтампэратвэй!
Кэйӈэ ивнин:
Эвӈан тытампэратвэк?
Имчьэчукэтэ татлыгнэн:
Аны, колё вэнну тылгыркынигыт, гынывмич тампэратвэй!
Кэйӈэ ивнин:
Вачаӄ-ым мылеркын, гымнин кэйӈытумгыт мылӄырирынэт!
Гатампэратвэёченайгым!
Имчьэчукэтэ ивнин:
Ии, вынэ ӄылеркын, вэлер тынтампэратватгыт.
Эмчьачокалгын ӄачгыпоттычыкойпы ӈытогъэ.
Эквэтгъи ваамӄалетлы.
Равыльэӈӄай рырынгиивнин.
Имчьэчукэтэ ивнин:
Ынръам гыт маӈэнвараткэнайгыт?
Равыльэӈвараткэнайгым.
Гыт-ым маӈэнвараткэнайгыт?
Эмчьачоквараткэнайгым.
Равыльэӈа эмчьачокалгын ивнин:
Каакомэй ынръам!
Гынин налгыӈойӈын нувӄин, наӄам увик нилгыӄин!
Имчьэчукэтэ гитэнин налгыӈойӈын ынкъам иквъи:
Каакомэй ынръам!
Налгыӈойӈын гэръэлин!
Чит нилгыӄин?
Ии, алым-ым чит нилгыӄин.
Равыльэӈа пынлёнэн:
Гэмо лыӈын увъэлетыльын?
Имчьэчукэтэ татлыгнэн:
Алым-ым гынмыл нилгыӄин!
Нэмэ равыльэӈа эмчьачокалгын ивнин:
Каакомэй ынръам!
Гынин увик нилгыӄин, наӄам налгыӈойӈын нувӄин!
Имчьэчукэтэ гитэнин увик, ӄулильыръугъи:
Каакомэй ынръам, иа’м тилгэтык?
Равыльэӈа пынлёнэн:
Лыги люӈылгэ рытын, титэ илгэтгъи?
Имчьэчукэтэ татлыгнэн:
Алым-ым айвэ нувигым!
Равыльэӈа ивнин:
Каакомэй, ӄоныры ынръам гэрэӄигыт, ымыӈ лылет нувӄинэт!
Эмчьачокалгын ӄулильыръугъи:
Оккоймэй, ытлён тыръэгъэк?
Иа’м увик алваӈ нъэлылетыркын?
Равыльэӈа ивнин:
Ӄэйвэ гэчимгъуйгыт?
Алымы эвын ынӈин вальэгыт нилгигыт, ымыӈ налгыӈойӈын эвын ынӈин вальын!
Эмчьачокалгын гынтэквъи.
Акватэты иквъи:
Ытлён тыръэгъэк?
Равыльэӈа гынтэвтылельын нинивӄин:
А’мын-ым ытлён, гымык яральэты тратвыгыт!
Кэйӈын ытри вопӄы рынгивигъэт.
Кэйӈэ ивнин:
Каакомэй, етти!
Ии, тыетгъэк!
Кэйӈэ чиниткин увик гитэнин.
Ынӄо-м вопӄан.
Ынӄо-м иквъи:
Каакомэй, ынръам  иа’м амалваӈ вальыморэ?
Вопӄата ивнин:
Ръэнут-ым алваӈ вальын?
Кэйӈэ татлыгнэн:
Ынӄэн-ым гынык левтык гэнӈэлинэт оттычгыт, наӄам гымык уйӈэ!
Вопӄата гитэнин чиниткин увик ынкъам левыт.
Ынӄо-м кэйӈын гитэнин.
Иквъи:
Каакомэй, кээглынангэт ынръам гэръэмури?
Кэйӈэ ивнин:
Ӄоныры ымыльо  алваӈ  валыт рыгрыгыт, гыткат.
Лыгэн-ым ымыльо.
Кэйӈэ ивнин:
Китаӄун мынэквэнмык чеэкэй!
Юрэӄ мэӈин мыныльун ынкъам мынымӈылён.
Эквэтгъэт.
Кытэпалгын нэнрынгиивын.
Кытэпата пынлёнэнат:
Ныръэтури?
Кэйӈэ татлыгнэн:
Вай-ым мури иа’м амалваӈ вальыморэ?
Ынкъам ынӄэната нымӈылёгэлеморэ.
Ынӄо-м кэйӈэ кытэпалгын гитэнин ынкъам иквъи:
Ӄоныры ымыӈ гыт алваӈ вальэгыт!
Кытэпата ивнин:
Иа’м алваӈ вальэгым?
Кэйӈэ татлыгнэн:
Ынӄэн-ым гынык левтык гэнӈэлинэт ӈирэӄ о’моттычгыт.
Наӄам гымнин уйӈэ.
Ынръам вопӄан-ым ымыӈ левтык гэнӈэлинэт вырымкоттычгыт.
Кытэпалгын иквъи:
Каакомэй, ынръам ӄэглынангэт иа’м амалваӈ вальыморэ?
Кэйӈэ ивнинэт:
Китаӄун-ым мынчимгъумык, юрэӄ мыныкэтъон, иа’м амалваӈ вальыморэ.
Кытэпалгын гынтэквъи.
Лыгэн иквъи:
Э’тки, гым чамъам трэчимгъу!
Ымыӈ вопӄы гынтэквъи.
Лыгэн иквъи:
Э’тки, ымыӈ гым чамъам трэчимгъу!
Кэйӈын ынкы гыролмакы ы’сӄагтыткольатыӈогъэ наӄам ныӄулильыръуӄин:
Каакомэй, ынръам тумгыт ръэгъэт?
Майӈычемгъомачы иа’м гынтэквъэт?
Вопӄы ваамъеквэ нылеӄин.
Ӄэпэрэ э’йӈэвнин:
Ельой, ӄыетги!
Вопӄы кытгъи.
Ӄэпэрэ пынлёнэн:
Ръапыӈыл?
А’м уйӈэ!
Гынин-ым ръапыӈыл?
Ӄэпэрэ татлыгнэн:
А’м, ытръэч-ым нычимгъуйгым ивкэ ӈирэмури гыткат мынылпууръыркынэт!
Гымръам эквыгытката тъитык!
Вопӄата ивнин:
Кытъаткэ-м, миӈкри мыныгтынэт ыпытвальыт гыткат?
Ӄэпэрэ татлыгнэн:
Аны о’равэтльат-ым мынылӄырирынэт.
Ыргин валят варкыт, ы’нычвинэт гыткат.
Гынин гыткат гымык ы’ныйпатынат.
Гымнин гыткат гынык ы’ныйпатынат.
Вопӄата ивнин:
Аны, рээн-ым наранмымык о’равэтльата.
Гым роолӄылё наранмыгым.
Гыт-ым нэлгын вилю эмрэлгыӈэ.
Ӄэпэр чимгъугъи, ынӄо-м иквъи:
Вынэ ӄэйвэ, оккой наранмымык!
Чама гымнин гыткат гыто тытчынэт.
Йъэлыги о’равэтльамайык тульэтык ирвывэгычьыт!
Вопӄата татлыгнэн:
Ымыӈ-ым гымнин гыткат гыто тылгыркынэт: и’гэ кылыльэтык иквычьыт гынтэвык.
Ӄэпэрэ ивнин:
Вынэ ӄэйвэ, эвнэлпууръыкэ мынынтынэт гыткат.
Таам, мынлеркын!
Кэйӈын маёлгыткынык нытвэтчатваӄэн.
Йильэқ’эй  вээмык никвичиӄин.
Йильэӄэе кэйӈын льунин вэтчатвальын.
Э’йӈэвнин:
Мэй, ӄыетги!
Кэйӈын ӄытгъи.
Йильэӄэе ивнин:
Ынӈатал-ым гыныкы гымнин нымэйыӈӄин вэтгав варкын.
Кэйӈэ ивнин:
Ръавэтгав?
Вай-ым гым нычимгъуйгым, ивкэ ӈирэмури ярат мынылпууръыркынэт.
Кэйӈэ ивнин:
Нырэӄын-ым, ярат мынылпууръынэт.
Кэйӈэ пынлёнэн:
Миӈкы-м гынин яраӈы варкын?
Йильэӄэе татлыгнэн:
Ӈоонко-м, маёлгыткынык.
Йильэӄэе ивнин:
Гынин-ым миӈкы варкын?
Кэйӈэ татлыгнэн:
Ӈоонко-м, и’ннук варкын.
Йильэкэе ивнин:
Таам, вынэ гым мылеркын гынык рагты.
Гым-нин яраӈы гынан ӄыпиригын!
Эквэтгъэт амъянра, кэйӈын ельараггы ӄытгъи, йильэӄэй — кайӈырагты.
Йильэӄэй кайӈырак пыкиринэӈу рылгъэ.
Ӈалгыл яраӄалтэ нинэгитэӄинэт, нивӄин:
А’мын колё яраӈы нымэйыӈӄин тыльун!
Ынӈатал-ым нымэльэв тытваӈӈок!
Кэйӈын ельарак лываквъэ рылык.
Ӄынвэр йъонэн йильэӄэй.
Йильэӄэе ивнин:
Раӈӈытай?
Кэйӈэ татлыгнэн:
Тылвавык рылык гыныграк.
Йильэӄэе ивнин:
Ы’рунтээркын!
Наӄам гым тытлык гыныграк!
Кэйӈэ ивнин:
Вынэ, ымыӈ-ым еӄааӄ тылвавын рытлыӈатык!
Йильэӄэе ивнин:
Китаӄун-ым мынынмэйӈычитэвынэт гынин еӄааӄ ытри гымнин увик!
Йильэӄэй кайӈыеӄаткынык арычгатгъэ.
Ынӄо-м иквъи:
Каакомэй, эвӈан вэнъым гым  ныппылюйгым?
Ымыӈ гынык еӄак мыӄыӈ  вальэгым!
Ынръам гэрэӄигым?
Йильэӄэе кэйӈын ивнин:
Вынэ, опопы ярат эвнэлпууръыкэ мынынтынэт.
Йъарат миӈкы ратваӈӈогъа!
Таам, энмэч мылеркын ярагты.
Кэйӈэ ивнин:
Ии, вынэ ӄылеркын!
Милютэтэ льунин и’гин тымъё кытэпалгын.
Ынӄэн ыпатыӈонэн.
Риӄукэтэ йъонэн нувиӄин.
Милютэтэ ивнин.
Етти!
Ии, тыетык!
Риӄукэтэ пынлёнэн:
Миӈкри тымын кытэпалгын?
Милютэтэ татлыгнэн:
Лыгэн-ым тычамэтгъан ынкъам эчги тыпкэрыӈок тыӄулильыръук!
Ынкы чеӈыттэтык въигъи.
Риӄукэтэ ивнин:
Вынэ ӄинэныйгулев ынкъам э’птэ гымнан мынмын кытэпалгын!
Милютэтэ татлыгнэн:
Лыгэн-ым мэрынрэӄэй ӄычамэтагын, эвыр тэн- чымче рэтчыӈын, вэты ӄун]ым нымэйӈъэв ӄыӄулильыръугъи!
чымче рэтчыӈын, вэты ӄун]ым нымэйӈъэв ӄыӄулильыръугъи!
Риӄукэтэ очнэн:
Ээй, вынэ мыгтэпгэлек!
Рэӄокалгын кытэпгэлегъэ.
Кытэпалгын льунин.
Чамэтаннэн, эчги чымче рытчынин, ӄулильыръугъи.
Кытэпалгын и’рэгъи.
Рэӄокалгын мэлётагты пэлӄынтэтгъи.
Рэӄокалгын милютэк пыкиргъи.
Милютэтэ пынлёнэн:
А’мто, кытэпалгын тымын?
Риӄукэтэ татлыгнэн:
Тылвавын тымык!
Ӄэйвэ тыӄулильыръук, люӈвъитэ итгъи, йъэлии и’рэгъи!
Милютэтэ пынлёнэн:
Гынтэвтылельын ванэван рэӄын ӄиквын?
Риӄукэтэ татлыгнэн:
Ванэван.
Милютэтэ ивнин:
Ӄоныры вэнъым тотъэты вальэгыт!
Ымыӈ кытэпалгын тымык лывавын!
Иа’м гынтэвтылельын ивкэ рытын.
Евъев, евъев!
Ынкы эвын нъывъин!
Рэӄокалгын мэлётагты э’ӄэлиӈэ гынтэквъи.
Гынтавакватэты иквъи:
Оккоймэй!
Юрэӄ ымыӈ гым рычеӈыттэвэ рэнанмы!
Пипи’кылгыӄэй тымкыгэӈгыпы нылейвыӄин.
Йильэӄэй нъэйӈэръуӄин маёлгыткынгыпы.
Пипиӄылгыӄэе валёмнэн э’йӈэръульын, тымкыткынык вакъогъэ.
Э’йӈэвнин:
Ынъев, ӄыетги!
Йильэқ’эй ӄытгъи.
Пипиӄылгыӄзе ивнин:
Етти!
Ии, тыетык!
Пипиӄылгыӄэе ивнин:
Ивкэ чеэкэй мынытваркын ынкъам мыныкэйӈыгилиркын?
Э’тки, а’ӄалеӈгыргын кэйӈын!
Йъэлии мури наранмымык!
Пипиӄылгыӄэе татлыгнэн:
Аны, ынан-ым мынрэгыттэӈын, митъэ ныппылюмури, мынчамэтан ынкъам эмвэгылкуйвэ мынранмыӈын.
Йильэқ’эй чимгъугъи ынкъам иквъи:
Вынэ ӄэйвэ ынӈин мынинмык
Кэйӈыгилигъэт, кэйӈын нэльун.
Начамэтан.
Эчги пыкэрыӈогъат, пипиӄылгыӄэй иквъи:
Кэйӈыгилигъэт, кэйӈын нэльун.
Начамэтан.
Эчги пыкэрыӈогъат, пипиӄылгыӄэй иквъи:
Оккоймэй, ӄытлыги емгымгыгыргын!
Йильэӄэе татлыгнэн:
Ӄун гынмыл-ым тивыркынигыт—а’ӄалеӈгыргын!
Кэйӈэ валёмнэнат вэтгавыльыт.
Пэнрынэнат, ивнинэт:
Тынуркынитык!
Никвъэн:
Апай, ивкэӄун мыниквыт, ӄыпалёмтэл!
Гыт уйӈэ эмымлыкэ?
Татлыгнэнат:
Вынэ ӄэйвэ, колё гэмымлигым!
Вынэ мынымлюгыт!
Ээй, вынэ ӄинэмлюгытык!
Намлёӈӈогъан.
Мылёма йылӄэтгъи.
Эчги йылӄэтгъи, пипиӄылгыӄэе йильэӄэй ивнин:
Китаӄун лыляйпы мынвэгылкуйвын!
Юрэӄ мынынмын!
Нэвэгылкуйвын лыляйпы, нэтленпыткынтэтйивын.
Нэнмутлытыръувын лыляйпы.
Въигъи кэйӈын.
Нивӄинэт:
А’мын, колё нэрмэмури — кэйӈын мытынмын!
Вынэ ӄонпыӈ чеэкэй мынытваркын ынкъам ынӈин ӄонпыӈ мынынмыркынат кэйӈыт.
Вэлынкыӄун, тэчьыкэйң’уқ!
Кэйӈын омкычыкойпы нылейвыӄин.
Риӄукэтэ э’йӈэвнин:
Апай, ӄыетги!
Кэйӈын ӄытгъи.
Кэйӈэ рэӄокалгын пынлёнэн:
Гынан-ым ръэнут э’ӄэлиӈу нинэлгигыт?
Риӄукэтэ татлыгнэн:
А’м, ытрэч-ым гымнан э’ӄэлиӈу нинэлгигым о’равэтльат.
Миӈкри-м рыпэт ойвалчыӈыт ныпэгляӄэнат!
Кэйӈэ ивнин:
Гымнан ванэван э’ӄэлиӈу мылгынэт о’равэтльат.
Ытръэч гымнан э’ӄэлиӈу нинэлгигым рэвымрэвыт.
Миӈкри-момкыгэӈгыпы риӈэсӄычетыльын тантэӈӈок гынтаквыргын!
Рикуӄэтэ ивнин:
Гымыкы ӄырымэн рэвымрэв а’ӄалеӈгыргын.
Гымнан ыннанъылё нэнанмэгым мынгыткэн рэвымрэвыт.
Кэйӈэ рэӄокалгын ивнин:
Китаӄун-ым амъянра мынылӄырирынэт.
Гынан ӄылӄыриргынэт рэвымрэвыт, гымнан — о’равэтльат.
Эплеэн, микынэ ранмыӈынэн!
Эквэтгъэт амъянра.
Рэӄокалгын рэвымрэквилигъи, кэйӈын о’равэтльагэлегъэ.
О’равэтльата кэйӈын пэнрыткольын нэлӄэгнэвйивын, амкарго нэтчын.
Ӄынвэр кэйӈын гынтэквъи.
Риӄукэтэ тымнэн ӄликкин рэвымрэв.
А’тчаӈӈогъэ кайӈэты.
Кэйӈын пыкиргъи риӄукэк мутлытӄыльу.
Кэйӈэ ивнин:
Ӄэглынангэт о’равэтльат вэнъым ынан мыкуйвэтльэт!
Рэӄокалгын ивнин:
Гыт уйӈэ эвъянвыайка?
Риӄукэтэ татлыгнэн:
Ӄэйвэ-м выквыӈытгылявӄай варкын.
Риӄукэтэ пэнъёлгын увинтыльэннин, выквыт пэнъёлгычыко ёйвынэнат.
Выквыт гылетгъэт.
Кэйӈын ивнин:
Ӄарычгатгэ!
Кэйӈын арычгатгъэ.
Риӄукэтэ гылвыквыт атынвычыко ёйвынэнат.
Кэйӈын эмтъыле нывитыткуӄин.
Рэӄокалгын нивӄин:
Вэлынкыӄун тэчьыкэйӈуркын!
Кэйӈэ нинивкин:
А’а?
Рэӄын нивигыт?
Риӄукэтэ нэнататлыӈӄэн:
Въигъи кэйӈын.
Рэӄокалгын лыгэпэчыкоргаквъэ.
Нивӄин:
А’мын, како вэлынкыӄун тэчьыкэйӈук!
А’мын-ым ытлён, мэң’ин энъың’  ратвагъа!
И’гэ мэлёталгын ивнин:
Милютэтэ ивнин:
Китаӄун-ым мынрачвыӈ!
И’гэ ивнин:
Евъев, янор тумгыт ныетынэт!
Пыкиргъэт кэйӈын ытри ӄэпэр тумгык.
Пыкиринэӈу ӄэпэрэ кэйӈын ивнин:
Ынӈатал-ым нурэйылӄигыт, уйӈэ лымӈэ гыныгмил йылӄыяальын.
Ытръэч гыт ымльаляӈэт ныйылӄэтигыт!
Кэйӈэ кэпэр ивнин:
Китаӄун-ым мынрачвыӈ!
Ӄэпэрэ ивнин:
Евъев, янор мынумэкэт!
Эвын-ым мынрачвыӈ!
Умкыгиӈкы пирӄырэйгым, эплеэн рэнапэчайвынтык!
Тумгэ нивын:
Туук, мынрачвыӈ!
Рачвыӈгат.
Ӈэгны накавран.
Мэлёталгын ынан ыттыёл ярак пыкирги.
И’ны—вулкытвик, кэпэр — ныкитэ, кэйӈын — вытку эргатык ы’лё.
Мэлёталгын нэргавкэн, тумгыт нинивкинэт:
Ытрэч гымнин гыткат нинъыӄинэт!
Э’рыкур и’ны нивӄин.
Нимпэйгыт!
Ӄытлыги ытлён чинит нимпэӄин!
Пипиӄылгыӄэе нинэлӄырирӄин мэлёталгын.
Энмэн ынан энъычьыӈ гэмгэгынникык мэлёталгын.
Пипиӄылгыӄэй нивӄин:
Эвыр трэльуӈын мэлёталгын, эвын-ым мынрачвыӈавын!
Пипиӄылгыӄэе льунин мэлёталгын, э’йӈэвнин:
Мэй, ӄыетги!
Мэлёталгын ӄытгъи.
Пипиӄылгыӄэе ивнин:
Ръапыӈыл?
А’м уйӈэ.
Милютэтэ ивнин:
Гынин-ым ръапыӈыл?
Пипиӄылгыӄэе татлыгнэн:
А’м ытрэч-ым гым нычимгъуйгым, ивкэ ӈирэмури мынрачвыӈ.
Ымыльо гымнан льоо нивӄин.
Мэлёталгын колё нинъыӄин!
И’ны нивӄин, ынкъам кэйӈын, ынкъам  ӄутти.
Милютэтэ татлыгнэн:
Ии, итык-ым ӄэйвэ, тэнъеп микынэ энапэчайвыка инэнтыркын.
Ымыӈ-ым гынан ӄырым ӄэнапэчайвыэ, энмэч-ым итык еп акванма трапэлягыт!
Пипиӄылгыӄэе ивнин:
Китаӄун-ым мынрачвыӈ!
Ӈаанӄэн ӈан маёлгын мынкавран!
Рачвыӈгъат.
Пипиӄылгыӄэй акватэты янотгъэ.
Пипиӄылгыӄэй лыгэн турэквэтэ тымкыгиӈкы пирӄысӄычьэтгъи.
Мэлёталгын-ым лыгэн кавранвэты нылгийӄыръилеӄин, нивӄин:
Этъым энапэлягъэ, эмрэӄу-м э’ми тынтымӈэвын!
Пипиӄылгыӄэй-ым лыгэн пэрӄынвэпы пэлӄынтэтгъи ванвэты, ынӄо а’тчаӈӈонэн мэлёталгын.
Мэлёталгын таӈконпыӈ гэйӄыръилелин.
Эчги мэлёталгын пыӄэрыӈогъэ пипиӄылгыӄэйык, пипиӄылгыӄэе тэнӈу рытчынин:
А-а-а-а!
Каакомэй, вэным ынан нимпэйгыт!
Еп турэквэтэ тыпэлягыт!
Милютэтэ ивнин:
Китаӄун, нэмэ мынрачвыӈ, гым мыянотык акватэты!
Нэмэ рачвыӈгъат.
Нэмэ пипиӄылгыӄэй турэквэтэ тымкыгиӈкы пирӄыгъи.
Пэрӄытыляма мэлёталгын ивнин:
Вай, вай, тыгаляркынэгыт!
Мэлёталгын эмрэйӄыръилеӈэ рыпэт гилкымъетлин.
Нэмэ пипиӄылгыӄэй пэрӄынвэпы лыгэн ванвэты ӄытгъи.
Мэлёталгын ининигъи эмрэйӄыръилеӈэ, рыпэт йыкыргын ганааӈкавлен.
Пипиӄылгыӄэе тэнӈу рытчынин:
А-а-а-а!
Эмпамэлёталгын, эмимпэтэ рыпэт йыкыргын рааӈкавнэн!
Пыкиргъи мэлёталгын, гэлгипэӈъивэтлин.
Иквъи:
Колёмэй, ынӈатал-ым тыпэӈъивэтык!
Пипиӄылгыӄэе нинивӄин:
А’мын ӄоныры вэнъым нимпэйгыт!
Еп турэквэтэ тыгалягыт, ӄэйвэ галяӈӈок тиквыт.
Вай, вай, тыгаляркынэгыт!
Вэнлии эналвавэ галявэрэӈкы.
Милютэтэ ивнин:
Э’тки, чамъам трапэчайвыгыт, опопы ратанӈавӈэн!
Пипиӄылгыӄэе ивнин:
Ии, э’тки нимпэйгыт, ӄырым ӄэнапэчайвы.
Опопы ратанӈавӈэн ӄыраӄатык!
Энмэн, тэӈуйӈэ гатвален эгынниккэ.
Гораёʔатлен.
Ӄынвэр мыкычьын ʔоравэтльан въэткоӈӈогъэ.
тръэч ӄутти пипиӄылгэ нытэйӈэтӄинэт.
Ӄынвэр ӄол итгъэт ӈирэӄ ынпыначгыӄагтэ ынкъам экык копрантыватысӄэквъат.
Нанватын купрэн.
Ныкитэ наёпатын — ытръэч ёквайӈын гаквален.
ʔАмын-ым гиину нэлгыгъэн!
Нагтон — ӄымэк риӈэгъи.
Нэмэ купрэн нантыватын, напэлян.
Ынкъам ёквайӈын нъэмэтгъэн ӈыронляӈо.
Экык ʔыттъыёча вагъэ, ӈирэӄ ынпыначгыт-ым яалеӈӄач вагъат — нъэмэтӄин мэткиит ыннэн ёквайӈын.
Пыкиргъэт ярак — нэнэнэт коргаквъат.
Напатын ёквайӈын, нэнугъэн.
Нэмэ эргатык наёпатын купрэн.
Энмэн мытлыӈэн ʔоравэтльат копраёпатгъат — ӈирэӄ ӈэвысӄэтти, ӈыроӄ ӄлявылтэ.
Эвын купрэк гакваленат мытлыӈэн мэмылтэ чама ӈыроӄ унъэлти.
Аны ымъылёӈэт гарагтонленат!
Ӄынвэт ытлыгэ экык ивнин:
Ӄъоравэтльантагэ ярагты.
ʔОравэтльантагьэ экык.
ʔЭйӈэвнинэт.
Етръугъэт ʔоравэтльат.
Нагтонат мэмылтэ чама унъэлти.
Нанрагтатынат.
Ынӄоры мэлеквъэт, эгытъэткэ нъэлгъэт.
Ӈивӄинэт, энмэн ынӄэн тэленъеп Нэтъэк гатвален.
Льэлеӈкы Энӄивыттъыльин экык ныкупрэткуӄин мэмылеты ыяа аӈӄак.
Ытлыгэ ӄол рыннин ивнин:
ʔАтав копрагэтама гэтлепыткутэ эвыр гэӄиврильэтэ.
Экык иквъи:
ʔАтав-ым, ии.
Ынкы эргатык инъэ ытлыгэ ивнин:
Купрэт ӄыёпатгынат!
ʔАмын-ым тэнмаквъэ экык.
Ынин-ым ытлыгын эӈэӈыльын.
Эчеэттикитэ итгъи, тапӄаеквэ нылеӄин еп эргыръока.
Вытку ӈоонӄо аӈӄагтыгъэ экык ивинильын.
ʔАмын-ым купрэк пыкиргъи.
Ныгагчавӄэн купрэгитэк, ʔорамноӈэты рылининэт ʔыттъыт.
Ӄол ваны рэвнин — эвыр вытку нэргыръоӄэн.
Люур ваны анӈэлёръогъэ, ʔыттъыт ʔайӈаръоӈӈогъат.
Аны вэтыӄун ныгагчавӄэн.
Аръаля ванвыт нъэлгъэт, ʔоптыма ванвычыкойпы нычелгъав пэнтыӄыӈӈогъэ.
ʔЫттъыт ӄутгъэт авэтываӄ авынъайӈаръовты, ʔоптыма кыпчевыёттэ.
ʔОравэтльан авэтываӄ ʔэӄэлиӈэ орвык вакъогъэ.
Аны тумгэӄэй гэквэтлин!
ʔЭтки ръэт, ванэван ныйъэчычен!
Ыныкит ʔыттъыт киткит нэнантавӄэнат, эвыр ӄымэк оргоор кээткук нымлеӄин.
Танръэтык эймэквъи тэпӄэк, кытъаткэ еп ʔотчой яраӈы.
Ытръэч яалеӈӄач.
ныпыткувйиӄин ръэнут ынкъам ымыльэты ръэт нэнанӄэргыръовӄэн.
Ынӄэн ӄлявыл тэпӄэнйигъи.
Кэнчиӄ йытотыляма ʔыттъыт амайылгава ʔэйӈэгъэт, нэнръилемъевын.
Ыныкит яалегты лылепгъи, эвын йыкыргэпы йынйына нывъентоӄэн, амӄынвыенток нэнанӄэргавръоӄэн ынык ымы ʔыттъыёлягты.
Кыплынэнат ʔыттъыт, киткит йыӄэтгъи, ӄэйвэ рыпэт эмйъэчычетэ оргоор мачгыргол нынъэлӄин.
Ыныкит ӄол итгъи рытаалгылявнэн—эвын аръаля гэлгэймэвлин, энмэч ӄымэк нинэпириӄин.
Аръаля ярак пыкэрыӈӈогъэ — авэтываӄ еп тытлык ыяа иквъи:
Тытыл ӄынвэнтэтгыткы ынкъам ёроӈы ӄытытлёпгыткы!
Ытлыгэ ивнин:
Ынръам рэӄи?
Вынэ рэӄэ ʔэтки инэркылельэтгъи, еп купрэк вама!
ʔЭмъим ынӄэн?
Вэчьым рай ӈаргын варкын!
Ытльата тытлёмнэн чьовыргын — эвын тытлыӈаргыноӈӄач нытваӄэн рыркавытрын, ытръэч левыт алван вальын.
Ытлыгэ ивнин ытльа:
Кита плекыт ӄинэйыл ынкъам амэвычьаӈэръын.
Ынкъам эвыр тырэӈэӈытку — авэтываӄ чьогыргын ӄытыллёпгын!
Чьовыргык ӄача вакъогъэ, ивнин:
Таам, ӄытыллёпгын!
Ытльата тытлёмнэн чьогыргын.
Амкытгынтата ӈытогъэ, ярар рынрэты.
ʔОраӈӄагты выргыргын тылейыӄэтэ итгъи.
Ӄэйымгук пиринин ынӄэн рыркавытрын, рыкытгынтавнэн ярагты.
Рынрыма — мыӄытвигъи, ӄынвэр кымынчыку рытчынин.
Ратвынэн, рыльуӈэннин аккагты.
Ынӄо эвын нэгитэн — выквылгын.
Кытлыги — энаральэн ынпыӈэвӄэйин уйвэл.
Мэмылёк эйвэткэ рытык — ганӈэнайпылен ынпыӈэвкэй.
Нынымытваӄзн ʔоравэтльан гэӈэвъэнэ.
Ытлён амӄынъычо нивиниӄин.
Амӄынъычо ынан мэмылтэ нэнанмыӄэнат.
Ӄол итгъи ʔоравэтльан ивинигъи ынкъам льунин кааткочыко омӄачгын.
Тымнэн.
Рагттыгъэ.
Нэмэ эргатык ивинигъи.
Люур валёмнэн вэнивыргыргын.
Палёмтэлгъэ — люур мэчеймэквъи вэнивыргыргын.
Ынӄо льунинэт ӈыроӄ умӄэт.
Намӈылёгъан ыргынан ʔоравэтльан:
Ванэван мургин пичыгичильын ӄыльугын?
Татлыгнэнат ʔоравэтльата:
Вынэ ванэван!
Ынӈъэм ынан ганмылен ынӄэн умӄы.
Ынӄо ʔоравэтльан рагтыгъэ.
Эвын ярак пыкиргъи — уйӈэ ӈэвъэн.
Ынкъам ивнин ынан ӈавытлывъёӄай:
Кита-ӄун, ӄытэйкыгынэт иръын, ӄонагтэ, плекыт, къэли ынкъам лилит!
татлыгнэн ӈавытлывъёӄая.
Тэйкынинэт эвиръыт.
Эвыр ынкы ʔоравэтльан эквэтгъи, ӄырирысӄивнин ӈэвъэн.
Аны ʔотчой гэлелин ʔоравэтльан!
Ӄынвэр льунин нымным.
Пыкэрыӈӈогъэ — ынкы ынанъяалеӈӄач ныппылюӄин яраӈы нытваӄэн.
Ынкыри ӄытгъи.
Рэгъи.
Мэӈӄо?
Вынэ ыяальэгым!
Вынэ рай, рэмкыльын ӄиръытвыгыткы!
ивнинэт ынпыначга эккэт.
Ынкъам эккэт ӈытогъат — ӄытлыги умӄэт.
Ынӄэн умӄэрэмкин нымным.
Ниръытвыгъэн ыргынан рэмкыльын.
Ивнинэт эккэт ынпумӄэтэ:
Гытамо эвиръыт ӄылгыркыниткы.
Эккэтэ нэнумкэвынэт эвиръыт магчыко.
Рэгъи ʔоравэтльан ралкогты.
Ынпыначга ивнинэт ӈээккэт:
Вынэ ӄытэӄэмэӈгыткы!
Ыргынан чит мытӄымыт нэйылын.
ʔОравэтльата ивнинэт:
Ванэван мури ынӈин вальа тэйӈэтэ мынӄамэтва.
Ивнинэт ынпыначга ӈээккэт:
Вынэ алваӈ вальа ӄынӄамэтваквыткы!
Нэйылгъэн ӄитыӄит.
Рунин.
Ынӄо ынпыначга пынлёнэн ʔоравэтльан:
Рэӄыльигыт-ым?
Вынэ ӈэвъэн гатымӈэвлен, — татлыгнэн ʔоравэтльата.
Ынпыначга-ым ивнин:
Ынӄэн-ым гынин ӈэвъэн мурык эрмэчьэ гиткэлин.
Ээй!
Гыт-ым наранмыӈыркынэгыт!
Мачынан ʔынчарэнмыгым!
Иылӄэтгъэт.
Эргатык инъэ кыеквъэт — люур рай рэсӄиквъи ӄол омӄаӄлявыл ынкъам иквъи:
ʔЭми рэмкыльын?
Мытнычгичивэвыркын!
ʔОравэтльан ӈытогъэ ынкъам ӄытгъи омӄарамкэты.
ьггръэч умӄэну нитӄинэт.
Эймэквъи рэмкыльын.
Ивнин ӄолеомӄачга:
-Гок, ʔамын-ым мынпэӈкорачвыӈ!
Ээй, ʔатав!
Ынпыначга пынлёнэн:
ʔЫмто, ʔэми?
Итык-ым, еп игыр тыпэчайвынат,— татлыгнэн ʔоравэтльата.
Эргатык инъэ нэмэ етгъи энагтатыльын.
Ивнин рэмкыльын ынпыначга:
Игыр-ым наранмыгыт!
Мачынан ʔынчарэнмыгым.
Нэмэ ӄытгъи ʔоравэтльан.
Эймэквъи омӄагты.
Ивнин омӄайӈа:
ʔАтав, мынтэйкэв!
Вынэ, ʔатав!
татлыгнэн ʔоравэтльата.
ʔАмын-ым, пэнрынэн омӄайӈа ʔоравэтльан!
ʔОравэтльата-ым пиринин омӄайӈын лявтэпы, левтыкин нэлгын тъаетчанэн ынкъам тымнэн.
Ынӄоры нэмэ авынральэты ӄытгъи.
ʔЫмто, нэнрэӄэквыт?
Вынэ ванэван,— ивнин ʔоравэтльата.
Нэмэ лыгэн эргатык инъэ нагтыгъан.
Ынпыначга ивнин:
Вэчьым, игыр наранмыгыт.
Ырык-ым варкын нымэйыӈӄин ӄылегрыркэн левыт — ыргынан ӄэплю нылгыӄин.
ʔАм вынэ, эплеэн, — ивнин ʔоравэтльата ынкъам нэмэ ӄытгъи.
Эймэквъи ынкъам люур льунин рыркэн левыт, ымы гаваӈӄытлен.
Ынкъам никвъэн умӄэтэ:
Китъам, ӈоонко ӄытвэтчагэ!
Ээй, вынэ мытвэтчагъак!
татлыгнэнат ʔоравэтльата, ынкъам вэтчагъэ ӈоонко.
Ынӄо никвъэн:
Янор моргынан ӄэпле мытралпынрыгыт!
ʔАтав, янор торгынан!
Аны нэнинтыгъэн ӄэпыл лыгэн катам ыныкагты!
Эчги пыкиргъи — ʔоравэтльан пиӈкугъи ӈоонрэлы.
Ынӄоры пиринин ʔоравэтльата ӄэпыл ынкъам ивнинэт:
Вай-ым торыкы тыйылыркынитык!
Ээй, вынэ ӄыйылытку!
мачвэйпы выентынин рыркаваӈӄытийӈа ынкъам тымнэн.
Нэмэ рагтыгъэ авынральэты.
Нэмэ пынлёнэн ынпыначга:
ʔЫмто, миӈкыри нэнтыгыт?
Вынэ нэмэ тынмыгъан, — ивнин ʔоравэтльата.
Кита ӄун, ынръам тургин армачьиӈын мыйъогъан!
Ивнин ынпыначга ʔоравэтльан:
Ынӈатал-ым игыр наранмыгыт, миӈкыри ӄун мургин армачьийӈын.
Ӄъочатко, ʔэтки нылгинэрмэӄин чама нылгэнанӈэнӄэн.
Вынэ мачынан!
Вэнлыги тырайъоӈын, миӈкыри ӄун иʔам ынан ӈэвъэн иткэнин?
Ӄытгъи ʔоравэтльан майӈыомӄайӈэты, энмэн Ӄъочаткойӈына.
Майӈырак ӄача ынан ӈэвъэн льунин.
Ӈэвъэнэ ивнин:
Ынръам раӈӈытай?
Наранмыгыт!
ʔЭтки нармаӄэнайӈын.
Ӄлявыл иквъи:
Вынэ мачынан, ӄырым майылгавык!
Люур льунин ӈытольын Ӄъочаткойӈын.
Ӈытогъэ майӈырачыкойпы ынкъам ивнин ʔоравэтльан:
Гок, ӈавъанӈытагъэ?
Ӄырым тымӈынӈэн мыйылгыт!
Вай-ым тынмыркынэгыт!
Ӄъочаткойӈына чит егэ кыплыркынэн, ытръэч ʔоравэтльан пиӈкугъи ӈачгыӈӄачагты.
Ынӄо ʔоравэтльата ʔыръыпэнрынэн.
Ӄъочаткойӈын яалгытката ӄутгъи.
Кэтэм ынкэӄэйык ʔоравэтльан эймэвысӄычетгъи ынкъам тынпынэн линлиӈыгйит.
Ӄъочаткойӈын камаграръогъэ ынкъам въигъи.
ʔОравэтльата ӈэвъэн пиринин ынкъам ӄытгъи авынральэты.
Нэмэ пынлёнэн ынпыначга ʔоравэтльан:
ʔЫмто?
Вынэ тынмын тургин армачьийӈын, — ивнин ʔоравэтльата.
Ынӄоры ынпыначгын чимгъугъи ынкъам иквъи:
Колё нэрмэйгыт, ʔоравэтльайгыт!
Вынэ ӄол гымнин ӈээкык ӄыматагын ынкъам ӄырагтыгэ!
Ынӄо эквэтгьэт ярагты ӈыроргарэ.
ʔОтчой гэлелинэт.
Ӄынвэр пыкиргъэт ярак.
Ынӄо нымытваӈӈогъат нымэльэв ымы аӈъока.
Ытръэч.
Энмэн валвыйӈын ныралечетӄэн.
Ытръэчтэгын ралечетын мимлыльын.
Лыгэн мэмлыйӈык пыкэрыӈок, валвыйӈын ныпиӈкуӄин ынкъам рымагтэты нирӄин.
Люур ʔэгычгын етгъи.
Иквъи:
Ельой!
Кита мыралегъак!
Валвыйӈын иквъи:
Вынэ ӄырым!
ʔЭтки рэпылӄэтгъэ!
Аны ӄырым мыпылӄэтык!
Аны, ельой, вэлер ӄунэче мыралегъак, ваа?
ʔАм, ӄыралегэ!
Аны ӄун рэпылӄэтгъэ!
ʔЭгычгын ралегъэ.
Эчги эймэквъи мимлык, вынэ чит пиӈкуркын, ынраӄ-ым гэпылӄэтлин!
Ынӄоры валвыйӈын ралегъэ.
Ралельын нинивӄин ʔэгычга:
Ельой!
Ӄэнагтогэ!
Валвыйӈа нинивӄин:
Ӈэвэӄ-ым ӈан тиквыт, аны рэпылӄэтгъэ!
Ынан мыйылгыт ӈэлвыл ӈэранчывэӈ вальын!
Вынэ ӄырым мыгтогыт!
Ынан пипиӄылгыӈэлвыл мыйылгыт!
Вынэ ӄырым!
Аны ӄэнагтогэ!
Вынэ ӄырым, ӄырым, ӄырым!
Ельой, ӄэнагтогэ, ынан гытиӈӈэв мыйылгыт!
Ӄа!
Ӄа!
Гынмыеп-ым нъивын!
Йытонэн валвыйӈа ʔэгычгын.
Ынӄоры ягыркаванэн ымы имтитэ рыльэтэннин.
Валвыйӈа пынлёнэн:
Миӈкы варкын наӄам?
Эгычга татлыгнэн:
Ӄынвэт валвыйӈа рывиривнин ʔэгычгын.
Валвыйӈын ӈоонрэ риӈэгьи, наӄам ымы ынкы уйӈэ кэлиӈэв.
Валвыйӈа нэмыӄэй рэтэмъюӈӈынин ʔэгычгын— вакъогъэ эвыр ʔыръывъигъи.
ʔЭгычга йъонэн валвыйӈын ынкъам рунин ынӈин ымыльэты, ымы люгнэлютэ рыннин.
Ынӄо валвыйӈа каӈъэӄгыпы роӈӈонэн.
Ынкъам ынӈин рытэ тымнэн ʔэгычгын.
Валвыйӈын-ым ӈытогъэ ынкъам риӈзгъи.
Энмэн, рэӄокалгыӄай умкычыку нытваӄэн.
Люур вай ӄэйӈын пинтыӄэтгъи омкычыкойпы.
Ынкы льувылгыгъэт.
Риӄукэтэ ивнин кэйӈын:
ʔАм ети, ельой!
Ии.
нинэлгыӄин, алымы тымӈэӄырымэнат ельот.
Ынӄо кэйӈэ ивнин рэӄокалгын:
ʔАмын гынан гамгаваратык, гэмгэгынникык ынкъам гэмгэегтэлыльыкы ипэ ръэегтэтльэн — гынник, эвытлым тымкылевыт ынанайылго нинэлгигыт?
(Тымкылевыт— ынӄэн ʔоравэтльан).
Риӄукэтэ татлыгнэн:
Кытавэтываӄ ныпыткынтэтӄин!
Ынӄэн ытлён ынанайылго нинэлгигым, миӈкыри ӄун тымкылевтин ӄымчочьывытрыйӈын лыгэчаӈыттыгыргын, лыгэн кытавэтываӄ ныпыткынтэтӄин, наӄам вэлер гивэ пэглятыӈӈок: вай-ым тыпыткынтэркын!
Каако, какомэй, леӈытэӄ ынӄэн?
Ии, ӄэлюӄъым лымӈэ уйӈэ ынӈин вальын гэмгэнутэк, ытръэч амынан тымкылевыт ынӈин вальын.
Ы-и-и!
Элымӈэ тымкылевыт чаӈыттыгыргын!
Ынӄо риӄукэтэ ивнин кэйӈын:
Гынан-ым мэӈин?
Гымнан вынэ ӈан, титэ омкычыкоеквэ нылейгым тылвамгымнан ынкъам лыгивусӄымчыку, наӄам лыгэвылтомкычыкоеквэ, ынкы люур кытынгынтава омкычыкойпы ныриӈэсӄычетӄин рэвымрэвӄэй, вынэ ынӄэн гымык лыгэчаӈыттыгыргын, рыпэт таӈымыльэты линлиӈнэчгэттатӄэн.
элымӈэ рэвымрэвӄэй!
Вынэ ынӄэнына ʔаӄайылгавкы!
Ако, како, ӄэйвэ нымэлигыт, ӄэйвэ этлы этутъытвикэ?
нытэнӈыткуӄин рэӄокалгын.
Наӄам эмрынгиитэ палёмтэлвылга нитӄинэт: эвыр ыннэн нывэтгавӄэн, ӄол-ым ныпалёмтэлӄэн.
рэрэнӈынин, — ынӈин рэӄокалгын иквъи.
Ынӄо эквэтгъэт амъянра: ӄол тымкылявтынтай, ӄол-ым равымравӈытай.
Риӄукэтэ чамэттанэн рэвымрэвӄэй, умкычыку вальын, ынкъам пиринин гыткайпы.
Ынӄо гынмылкэнаванвэты ӄытгъи.
Ынкы нъатчаӄэн кайӈэты, рэвымрэвӄэй нинэнрыӄин.
ʔЫмто, ʔэми тымкылевыт, гынин айылгыко лынъё?
Эми?
ʔАмын ӄэглынангэр эты нэрмэӄин?
И-ии-кыккаа!
Вынэ тытъылыркын!
Люур вай рыкалыровнэн эюлыльын рэвымрэвӄэй.
кайӈиӈын эмчеӈыттэ ваёргатэты гатвэтляпэӈколен ӈоонрэ.
Р-рээ!
Рр-ээ!
Оок-рээр!
Ынӄо гынтэквъи  ваёргатэты.
Рэӄокалгын-ым таӈэтъо нытэнӈыткуӄин таӈамалваӈ:
кайӈиӈын эмчеӈыттэ ваёргатэты гатвэтляпэӈколен ӈоонрэ.
Р-рээ!
Рр-ээ!
Оок-рээр!
Ынӄо гынтэквъи  ваёргатэты.
Рэӄокалгын-ым таӈэтъо нытэнӈыткуӄин таӈамалваӈ:
А-аа-аа!
Ы-и-и-и!
Ка-ка-как!
Вынэ инэнтэнӈылпъэтыркын!
Ээй, вынэ мынмын вай гынин айылго лынъё!
Ынӄо тымнэн, ʔэннынкавравнэн.
Нэмэ пынлёнэн риӄукэтэ кэйӈын:
Ӄэйвэ ытлён нымэлигыт?
Ӄыгитэ вай гынин айылго лынъё!
Нэнанкалыровӄэн кайӈэты рэвымрэвӄэй — ытлён-ым нэмэ ныгынтэвӄин.
Какомэй, ӄэйвэ ытлён нымэлигыт?
Итык вынэ нымэлигым, ытръэч ытлён тайылгавыркын.
Ынӄо ринтынин ӈоонрэ рэвымрэвӄэй.
Кэйӈын нылгиӄынӈыльэтӄин.
Ынӄо пынлёнэн кэйӈэ:
Уйӈэ эты гыт эмэчеӈэӈӄэйкэ?
Вынэ ʔэтки, тытъылыркын!
Вынэ итык эвын-ым ӄэйвэ киткит.
ʔАмын, ивкэ ӄинэнмэлевэтыркын!
Вынэ ʔатав-ым мытантэнмыӈгыр.
Ытръэч ӄун гымнин варкын вувнытгыляв.
Вынэ, вэлер!
Вытку-ым раквыгэчельатгъа, ынкъам ынӄо рэнытгылевйивыӈынэт выквыт.
Эченур вэтыӄун таӈамэвлетэлы вальын выквылгын рэнумэкэвӈын.
Ээй!
Ынӄо выквыгэчеӈӈой кайӈиӈын.
Тэӈэвынтъылтэгнык ныквыгэчельатӄэн кэйӈын.
Пылыткугъи выквыгэчельатык, ынраӄ выквынытгылявыльатыӈой.
Ынӄо ивнин кэйӈэ рэӄокалгын:
-— Рэӄокал, таам, вай выквыт гылетгъэт!
Ээй!
Рэӄокалгын иквъи:
Таам, вынэ ӄывытрынтэт, ʔэмитри гынинэт атынвыт?
кэйӈэ.
выквыт атынвычыко.
Аны нылгэтъылкамаграръоӄэн кайӈиӈын:
выквыт атынвычыко.
Аны нылгэтъылкамаграръоӄэн кайӈиӈын:
Ии-кы-ккаа!
Вынэ, инэнтъылевыркын!
нивӄин.
Ии-ии-кыккаа, вынэ тытъылыркын!
Кэйвэ, ӄэйвэ малявыӈӈой!
Ынӈъэм таӈэтъо нинэлгинъэӄэрэвӄин, энмэч нылгэвъэӈӈоӄэн.
Кэйӈын ытръэч ныӄулильэтӄин.
Ии-ии-кы-ккаа!
К-к-к-кка!
Ӄэйвэ, ӄэйвэ малявыӈӈой!
ʔАа?
ʔАтав, нивигым — малявыӈӈой!
Ээй, — энмэч нывъиӄин.
Ӄэйвэ, ӄэйвэ малявыӈӈой!
Читээн этъым тынмыӈӈон.
ʔАа, рэӄын нивигыт?
ʔАтав, нивигым, малявыӈӈой.
Ээй.
Ынӄо въигъи энмэч.
Аны гакоргавлен рэӄокалгын!
Лыгэн нылгипиӈкучитръуӄин.
Ынӄо рывэнӈынин кэйӈын ынкъам увигъи вычгыквыткынык.
ӄытгъи.
Нэмэ ынкы вытрынтэтгъи ынкъам йылӄэтгъи.
Наӄам элек нылгъэӄэгнитӄин.
Кэйӈынэлгын нынрыратытваӄэн ынкъам эвыр тэкичгыт ынкы нырылтэлӄэнат.
Аны ʔаӄагнэгты ныйылӄэтӄин рэӄокалгыӄай.
Ынӄо пыкиргъи вай люур ʔэгычгын ыныкагты.
таӈымнанмайӈыгыннэк?
Нэмыӄэй-ым гаваннэгым!
Энмэч ымы гыт тыранмыгыт.
Ээй, вынэ ӄэйвэ ӄун тылгайылгавыркын, ытръэч ӄун вэнъым тылгигытъэвык.
Вынэ итык нымэльэв раӄамэтва, ытръэч итык ынӈэ тыргыянва увикэ.
Ээй, вынэ ии!
ынан ганмылен кэйӈын.
Ынӄо паагъэ увик, тэӈэмрильэйиквитэ увильэтгъи.
Аны гытъатыльийӈын ʔэгыйӈын гагтыӄамэтвален тэӈэмрильэйиквитэ.
Гэлгитэнрымӈуйвылинэт рилеӄъыттымыт кэйӈин.
Ынӄо-ым гайылӄатычгатлен ʔэгыйӈын.
Ынръа таӈгэмо гэлгылин йылӄатгыргын ӄэмиплыткук.
Риӄукэтэ винвыгитэнин йылӄэтыльын: эвын нылгэӄынӈырвэлятӄэн ʔэгычгын.
Ынӄо йъонэн.
Гичийвынинэт рилеӄъыттымгинив риӄукэтэ.
Ынръа ӈан ʔэгыналгыӈойӈык ройпытковъевынэнат.
Ынӄо эквэтгъи ӈоонрэ ечьаннопыткынэты.
Ынкы гатвэтчален ечьаннопыткынык ынкъам гзӄулильэтлин:
Мээй!
Мээй!
Рай-рай, тымкылевыт!
Аны гэлӄутысӄычетлин ʔины, ынӄо-ым гэгынтэвлин таӈытръачтагнэты.
Аны гэгынтэвлин лыгэн нотагты.
Ӄоныръым нэнангагчаватӄэн рилеӄъыттъымйиквитэ налгыӈойӈык рэлгэӄавытвальа.
Рэӄокалгын-ым лыгэӄылпэ гатаранлен.
Ынкы-ым нытваӄэн рэӄокалгын.
Энмэч гъыръытъылыӈолен.
Кукэӈы льунин пэтыралӄаӈынвык.
Ынӄо-ым гэтляӈгыпы виттэргъи, ынкъам мутлымул тэйкынин гэтляӈгыпы.
Ынкы-ым арычгытваӈӈогъэ ярачыко.
Вынэ ʔэгычгын гэлгипэӈъивэтлин, ӄынвэр, рытаалгылявнэн чиниткин налгыӈойӈын: эвын гэнилгитйивылинэт ʔыттъымыт налгыӈойӈык.
ʔАмын-ым галганӈэнайпылен ʔэгычгын.
Нивӄин рыпэт:
Ии-к, ʔамын этъым тынмыркын рэӄокалгыӄай ʔыръунтэтыльын!
Ынӄо вэнвэпыгъэ панэнвэнвыеквэ.
Гынмылкинэк йылӄынвык пыкиргъи, вэнвэпыгъэ рэӄокагты.
Ынръа ӈан льунин яраӈы.
Аны ӈан эӄылпэ рылгъэ ярачыкогты.
Ынӄо рывэтгаватыӈӈонэн.
Мэй, ытлён иʔам инэтэмъюӈгъи!
Вынэ вай ʔэтки нылгитъылигым, — мэрынрэӄэй нывэтгавӄэн рэӄокалгыӄай.
Наӄам-ым микынэ инэтэмъюӈгъи?
Ӄоо!
Тэленъеп?
мэй, ванэван гынан?
Вынэ гым лыгитэленъеп гатъылыӈойгым.
Рыпэт-ым вай ӄыгитэ мутлыгрэл кукэчыку.
Оккой мэй, вынэ ӄэглынангэт ынӄэн нытъылигыт!
Эченчи - ӄун, ивкэ, ӈанӄэн гынонаӈӄагты ӄынльэтэтгын кукэӈы, ынан-ым ӈан ʔытвыӄэй гымнин ӄыяагын.
Ынкъам ӈэнку гынонаӈӄак ӄыттъыгын мутлымул ӈотӄэн.
Ээй, вынэ трэнльэтэнӈын гынонаӈӄагты, ытръэч миӈкыри тыръытвыльэтгъэ, наӄам эйгулеткыльигым ʔытвыльэтык.
Лыгэн-ым рэӈэлӄивы ʔытвыткынык, ынкъам ратэвыльатгъа.
Ээй, вынэ!
Ынӄо ӈэлӄиквъи ʔытвыӄайыткынык ынкъам эквэтгъи гынонэты.
Аны нытэвыльатӄэн гынонэты.
Ӈэнку-ым вытрэнмич ʔины, ынраӄ галгайычгэръочгатлен аӈӄы.
Аны ʔэгычгын ынръа нылгайылгавӄэн, энмэч-ым нылгэӄъолярчоӄэн.
Риӄукэтэ нинэвинвыгитэӄин.
Ынӄо люур вай ӈэнку гынунык ʔытвыӄэй атчатгъэ.
ʔИны-ым гэргэвэтлин, энмэч гэвъилин.
Рэӄокалгын нылгэкачьаравӄэн:
Аны гымнан тамъёӈыткотвата вальэгым, лёӈынма нэнтыгым.
Мэйӈыӈирэӄ мэйӈыгынникыт тамъёӈывъята тынтынэт!
Ынӄо рымагтэты нымытваӈӈой ʔыръырэӄокалгын.
Ытръэч.
С.
Ынкы ӄол ганымытвален ынпыначгыӄай гэӈэвъэнэ эвыр ыргин ӈээккэӄэй.
Ыннэн нымнымӄэй гатвален.
Ынкы ӄол ганымытвален ынпыначгыӄай гэӈэвъэнэ эвыр ыргин ӈээккэӄэй.
Ӄол-ым итгъи ӈээккэӄэй нотагты ӄытгьи, омкычыкогты оонъынтагъэ.
Умкычыку гатвален вээмӄэй.
Ӈэнку нуунъыгыркиӄин чама нувичвэтӄин.
Люур рай канраӄолейӈын.
Мэ-эй!
Ӄыетги мыпонтогыт!
Аны ӈээккэӄэй гэлгичеӈыттэтлин, лыгэн эвыр яраӈӄачагты гэгынтэвлин.
Гэркылельэтлин канраӄолейӈа, ӄытлыги ынӄэн гатвален кальайӈын.
ʔАмын-ым лыгэн эвыр ынкэӄэй йъонэн кальайӈа.
Пиринин ытлён ынкъам ивнин:
Таам, морыкы мынылӄыт!
Ӈээккэӄэй нылгъаратыльатӄэн.
Вэнлыги-ым почьайпы пиринин — ынӈин рырвинрынин.
Ынӈин рыпкирэннин ыныграк.
ӈээккэӄэй.
Ӄолетъылё кальайӈын аӈӄачормыеквэ нымнаквыгэлеӄэн, ынкъам ынкы паколчыӈын нинэнрыӄин, эвыр нинэмнэӄин паколчыӈын.
Ытлён нытипъэйӈэӄин:
ӈээккэӄэй.
Ӄолетъылё кальайӈын аӈӄачормыеквэ нымнаквыгэлеӄэн, ынкъам ынкы паколчыӈын нинэнрыӄин, эвыр нинэмнэӄин паколчыӈын.
Ытлён нытипъэйӈэӄин:
Титэ, титэ тырапонто?
Титэ, титэ тырачачакавылпылё!
Ынӄо нэмэ ныпэкулымнэӄин.
Эчги эквэтгъи кальайӈын паколымнанвэты — ӈээккэӄэй гынтэквъи кальарайпы.
Ӈээккэӄэй пыкиргъи ӄулинымнымык ынкъам иквъи:
Ынӈэ вэтыӄун энатвыка кальагты, ынан гым нинэнмэйвӄин, эмрэнуӈэ мэйӈэтык.
Ынӄо эквэтгъи рымагтэты ынкъам пыкиргъи ӄонральык.
Эвын ынкы ныгатгаткоӄэн ынпыначгыӄай, наӄам мулӄыгиӈкы ныгатгаткоӄэн.
Люур-ым пыкиргъи ярайӈык, вынэ нылгинымэйыӈӄин яраӈы.
Ӈээккэӄэй иквъи ынпыначгыӄаеты:
ʔАмын, ивкэ ӄэнанатчыӈатгытык!
Ынраӄ-ым иʔам?
Ӄун вай инэркылельэтыркын кальайӈа.
Рай-ым рай, рэлкучыку варкын ӈэвысӄэт, ынан ʔынынатчыӈатгыт.
Ӈээккэӄэй рэсӄиквъи ярачыкогты.
Эвын ынкы нытваӄэн нылгинымэйыӈӄин ӈэвысӄэт, наӄам ныкыттэлетӄин, вынэ лыгивлыкырвитльэн.
Ынӄо иквъи ӈээккэӄэй:
Ӄэнанатчыӈатгэ!
Ээй!
Иʔам-ым?
Ӄун вай, кэльэтэ инэркылельэтыркын.
Вынэ ӄыетги ынкъам кырвэрчыкогты ӄытлыгэ.
Ээй!
Ынӈатал-ым вэлынкыӄунэйгыт!
Ӈээккэӄэй кырвэрчыкогты рылгъэ, ынкы таӈванэван нывытрэтын.
Вачаӄ-ым панэна ныкыттэлетӄин, миӈкыри ӄун эммэйӈэ кырвирти.
Ынӄо люур рай пыкэрычгатгъэ кальачгын.
Аны эвын колейӈын:
ʔЭми гымнин ӈээккэӄэй?
Ванэван ӄыльугыткы?
Ӄзйвэ итык мытльун.
-ʔЭмитлён-ым?
Вынэ ӈанӄэн тэркэты гэриӈэлин.
ʔАмын ивкэ, ӄинэнльэтэтыркын!
ʔАмын-ым, вэчьым рэлку варкын?
Вынэ итык рэлку уйӈэ.
Эвыр-ым мэтивэтык ӄылӄыриргын ралкойпы.
Кальайӈын расӄэвычгатгъэ ралкогты.
Эвын ынкы ныкыттэлетӄин ӈэвысӄэт.
ʔЭми гымнин ӈээкык?
Ӄоо!
Гымнан вынэ люнльутэ тынтын.
Этъопэл рай ӈаргын вальа ынпыначгыӄая лыги, итык гымнан гэмо тылгыркын.
Кальайӈын ынӄо вэнлыги танлымынӄо нэнарэрыльатӄэн, таӈымыльо ёрочыкокэн нинэнритльэрувӄин, чама чоттагнэпы нэнарэрӄэн.
Таӈымыльо вэгыткуйвынин ынӄо ӈытогъэ.
Ивнин ынпыначгыӄай:
Таам, мынэквэт тэркэты!
Ээй!
Эченут вэты ӄъомрэнанратыркын.
Вай ӈутри эръолгэты ӄинэнрэтыркын!
Инэнрэтгъи эръолгык ынкъам-ым аны нылгъомрэнанратӄэн.
Кытгынтакватгъэ ынпыначгыӄай, аны нылгъомрэнанратӄэн кальайӈын.
Ӄынвэр-ым, тылягырголята итгъэт.
Ӈанӄэн гырголята ныриӈэтылеӄинэт, лыгэн-ым кыттэркыгъет.
ʔАмын-ым, ынпыначгыӄая нэнамӈылёйвыӄэн ымтыляӈэт кальайӈын:
Миӈкэмил рай нъэлгъи нутэнут?
Вынэ вай, еп лыгэмайӈаӈӄамэл мэйӈэльын!
тэркэпы.
Вынэ ʔатав мынлеркын тэркэты.
ʔЫмто миӈкэмил майӈаӈӈогъэ нутэнут?
Вынэ итыкэвын-ым мачмыӄаӈӄамэл!
Ээй!
Миӈкэмил рай?
Вынэ, ӈоты майӈыгытгымэл.
Лыгэн таӈамовратвантатык нэнамӈылёӄэн:
ʔЫмто, миӈкэмил майӈаӈӈогъэ нутэнут?
Вынэ ӈотъым мъагытгымэл.
Ээй, читэвын мытыпкэрыӈо.
Рай, ʔымто, миӈкэмил вытратыӈӈогъэ нутэнут?
Вынэ ытръэч эчыпратӄаймэл.
ʔЫмто, рай миӈкэмил?
Вынэ ытръэч рай алпынӈымэл майӈаӈӈогъэ.
Ээ, читэвын.
ʔЫмто, рай миӈкэмил?
Ээ, читэвын мытыпкэрыӈо.
ʔЫмто, рай миӈкэмил вытратыӈӈогъэ нутэнут?
Вынэ ытръэч виилетыркын.
Вынэ мытылгэпкэрыӈо.
ʔЫмто, рай, миӈкэмил вытратыӈӈогъэ нутэнут?
Вынэ тэӈэвытрыкэ нъэлгъи.
Како, како!
галгъырыкоргавлен ынпыначгыӄай, ынӄо ивнин.
кальайӈын.
Ивнин нэмэ:
Вынэ ʔамын, ымы ʔоравэтльамкийӈын вытрэтыркын!
Ынӄо ʔатав пытляӄ рэчтанкавӈатыӈӈогъэ.
Люур кытавэтываӄ кытӄалетлы пъултыткульэтгъи чама ʔорагырголягты ныпъултычирӄин.
Аны кальайӈын ныӄулильыруӄин:
Вынэ аны, инэнэрэтыркын!
Ӄун тиквыт, ӄъомрэнанратыркын!
Аны нинэлгинйъэчычевӄин кальайӈын.
Ынӄо люур инэтрилетгъи.
Аны гэӄулильэтлин:
Ӄинэпириги-и!
Ӄинэпириги-и-и!
Ӄун ӄэйвэ трэпириӈыркынигыт!
нэналгэйъоӈӈоӄэн, ʔэквырга ванэван ныпиринин.
Аны томгайӈын гэмэйӈылыленвэнтэтлин ынкъам таӈӄонпы ныӄулильэтӄин:
Ӄинэпириги-и-и-и!
Ӄун тылвавыркынэго-о-от!
Ӄынвэр, рай, лыгэпкэрыӈӈогъат нутэсӄык.
Ынръам ӈан ытръэч йылгыгыргык киткит эвыча гыткат нывытрэтӄинэт.
Нотасӄычыкогты гэтэӈинэплин кальайӈын.
Наӄам ынпыначгыӄай люнрэӄэ гитлин.
Рагтыгъэ ынпыначгыӄай.
Ярак пыкирык, ӈээккэӄэй ивнин:
ʔАмын-ым, игыр уйӈэ зкэльэкэ мытынъэлмык.
Ӄэйвэ лым мэчынкы, эвыр рарагтыыӈкы, рарагтыгъа, ынан вай эвыр тырэвинрэтгыт.
Рарагтыӈыркын?
Вынэ ӄун, ии!
Ынӈатал тылгэрарагтыӈыркын!
Чама ытлыгыт ивыркыт, этъым въигъи мургин ӈээкык, ӄытлыги, вай ванэван.
Гыт-ым ынӈатал вэлынкыӄунэйгыт, миӈкыри ӄун эмрэнуӈэ нинэнмэйӈэвӄин гым кэльэтэ.
Ынӄо ивнин ынпыначгыӄая:
Миӈкы-ым кытъаткэ варкыт гынин яральыт?
Вынэ тэнлыги тылгыркынэт, энмэч мэчынкы ынӈин мытрарагтыгъа, ынан гыйивыльу тыритгъэ.
Ынӄо эквэтгьэт.
Аны ʔотчой гэлелинэт!
Ынӄо, ӄынвэр, пыкиргъэт ярак.
Колё галгэкоргавленат яральыт!
ʔАмын-ым, ынӄо пыӈылтэгъэ ӈээккэӄэй.
Таӈымыльо тывыльаннэн, ымы кальайӈын тывнэн.
Энмэн ытлен нылгинытэрмэчьыӈӄин ытлыгын.
Ӄол рыннин ытлыгэ ӈээкык ивнин:
ʔЫтвэты ӄыӈэлгынта!
Эквэтгъи.
Пыкиргъи ʔытвык, ӈилгыт-ым галгэӄэтыкватленат — рырыткук нэналвавӄэнат.
Ӄынвэр ытлыгэ йъонэн.
Выквэпойга кыпчевынэн — ӄутык лывавыӈӈогъэ.
Ытльата йъонэн, ʔэмэтэ рырагтаннэн.
Ынӄор-ым мэлеквъи.
Ынръам тэвэнаӈантайгот рыннин.
Тэвэнаӈантагъэ энмыткынэты, ынръам гаӄэтыкватленат нутэсӄык ыпэ.
Нэмэ нэналвавӄэнат.
Нэмэ ытлыгэ йъонэн.
Ивнин ытлён:
Иʔам нырулигыт?
Люур ӈилгын йытонэн, ынӄоры илгэннин гыткайпы.
Люур энмыӄалетлы ритлиннин ынкъам лыгэн ынкы ынӈин пэлянэн.
Эвыр ӈан нэлеръуӄин, ынкъам эвыр ӈилгын нъэӄэрэтылеӄин.
Ӄол итгъи ытлыгын ӄытгъи — эвын ӈээкык гэлпъилин, эвын уйӈэ.
Элеръугъи.
ʔЫтвыткугъэт.
Ынин эккэт тэвыльо лыгнинэт.
Люур рай рыркайӈын.
Лыгэн ынкэгйит ӄытгъэт.
Эвын нэнининиквъэн — ӈаврыркайӈын.
Напэнрыгъан.
Эккэт ивнинэт:
Ӄыръэрильэтгытык!
Ӄол янор, ынръам леӈкамаграгъэ, иквъи:
Вынэ ʔэтки!
Ынръам ӄол ӄытгъи, нэмэ иквъи:
Вынэ ʔэтки тылеӈкамаграгъак!
Ӄынвэр ытлыгын ръарэгты ӄытгъи.
Эчги туккэн рыйпыӈаркынэн, люур рыркы лымгытвигъи — эвын ынин ӈээкык.
Ытлыгын ваӈӄыта черунин, мэмлеты рыкувлыткувнин.
Эккэт ивнинэт чакэтта:
Ынӄэн ӈан мытльугъэн.
Иквъэт эккэт:
Ии!
Рагтыгъат эккэт.
Пыкиргъэт.
Нивын ытльа.
Тэргатгъэ ытля.
Ытръэч лымӈыл.
эйминнин.
Увэрачыко ёнэн ӄопалгын.
Ӄынвэр льэленръугъи.
Ейвэлин тэкичгыт тэлпыгъэт, ытръэч амынан кымгыт нъэлгъи.
Ейвэлӄэе ивнин ӈэвмиргыӄэй.
Опопы чеӈэр кымгыт мынинэгтын!
Ӄэлюӄъым ии, мынинэгтын, мынрэӄуркын-ым!
Ынӄо ейвэлӄэе ӈэвмиргыӄэйин кэттэ йымнэнат ынкъам ӈытогъэ.
Йъонэн увэран ынкъам рывэнтэннин.
Рэсӄиквъи ывэрачыкогты, ынӄо гатгапыӈӈонэн ӄопалгын— эвын ытръэч ныӄачгыппэгляӄэн ӄопалгын.
Люур пипиӄылгымкын ӈыторъогъэ ӈаргыногты.
Иʔам ынкы нытваторэ?
Тынмыткоркынэтык!
Люур восӄыгэӈгыпы ӄолентогъэ ръэнут:
мылвавынат!
Ынӄо ӈытогъэ нылгинымэйыӈӄин  ʔэгпэпэӄылгычгын.
Ивнин ʔэгпэпэӄылгычга:
Ейвэл инэгтэтгъи танъянвэпы ынкъам рагтыгъэ.
Ярак пыкиргъи ынкъам ивнин ӈэвмиргыӄэй:
Мынӄамэтва, ʔэтки тыгытъэркын!
Ӈэвмиргыӄэе рытэнмавнэнат роолӄылтэ.
Люур иквъи ӈэвмиргыӄэй:
Иʔам ынръам гэръэлинэт тэкичгыт?
Таам, нэмэ рэӄыркын?
Нэгитэгьэн кукэчыкун — ӄытлыги, тэкичгын мэйӈэтгъи чама мыкэтгъи.
Качьараквъат.
Ӄэмиплыткугъэт.
Йылӄэтгъэт.
Эргатык кыеквъэт.
Иквъи ейвэл ӈавмэргэты:
Кита, ӄыёпатгэ ӈаргыногты!
Ӈаргын вальыт рэӄыркыт?
юур ӈэвмиргыӄэй ӄулильыръугъи:
Вынэрай, нумӄэвэлеркылеръуӄинэт!
Вынэ эӄылпэ ӄырэги — мыйпынат эвиръыт!
Рэгъи ынпыӈэвӄэй, ынкъам йымнэнат эвиръыт ейвэле.
Ӈытогъэ.
Люур льунинэт: рэмкын амманаӈ нываляркылячаӄэн омӄагты.
Ейвэле пиринин рыпэӈы ынкъам пэнрыткогъэ омӄагты.
Льунин ынан: янотыльын умӄэтэ гамачпэчайвылен.
Ейвэле пэнрынэн умӄы.
Янотыльын галянэн ейвэле, умӄы ымы рэймэвнин, ӄымэк нэнайъоӄэн.
Ӄынвэр йъонэн ынкъам яалгыткайпы пирисӄыченнин.
Эчги умӄэтэ юуркынин, ейвэле кытрэлык кыплынэн — тымнэн.
Эмтэйпынэн лыгэн ымыльэты ынкъам кытгынтырагтыгъэ.
Аны чит навочвыпэнрын амрэнэвнаӈа!
Ейвэлӄэй вынэ гэгынтэвлин ярагты, умӄимтильын.
Ынӈин рыпкирэннин умӄы ярак.
Ивнин ынпыӈэвӄэй:
Эӄылпэ ӄынвэнӈыгын умӄы!
тръэч ынйивыт ʔэйӈэвнинэт омӄатъолёнво.
Иквъи ынпыӈэвӄэй:
Вынэ вэлер армачьэты ӄынльэтэтгынэт левыт, линлиӈ, йигйит, лыгэн ымыльо ӄэчейыръыт.
Вынэ лыгэн чиӄӄырым мынльэтэтынэт, энмэч мургинэт роолӄылтэ!
Люур рай етгъи энагтатыльын ынкъам иквъи:
ʔЭми мургин умӄульын?
Кита армачьэты ӄылӄытги!
Ынкы ынан нэрэнрэӄэквыт эрмэчьэ, вэлер гыт омӄаэнэвнаткольэгыт.
Таам, мынэквэнмык!
Ынӄо кэргыпгъэ ейвэл ынкъам ӄытгъи армачьэты.
Армачьыйӈа майӈырак ӄача ʔатчанэн, лылепыльымкык рээн.
Эймэквъи ейвэлӄэй.
Армачьыйӈын иквъи:
Эви ынӄэн омӄэнэвнаткольын морыкы!
Вынэ мыркыпчевын тымтагнэты!
Ынӄо иръытвигъи армачьыйӈын.
Ынкы нытанӈыткочаӄэнат лылепыльыт.
Ытръэч ынин ынйивыт гэпыннэвлинэт.
Люур армачьыйӈын иквъи:
Ӄэнапэнрытык, вынэ эӄылпэ!
Аны лылепыльымкын иквъэт:
Вынэ, ейвэл, ӄыпэнрыгын!
Аны чамъам!
Ӄырым минъэтэтык!
Ӄыгитэ ынӄэн тыргычгын!
Вынэ ӄэйвэ!
Иʔам-ым умӄы иткэгъэн?
Вэнлыги ӄыпэнрыгын!
Ӄынвэр ейвэлӄэй лыганӈэнайпыгьэ ынкъам пэнрынэн армачьыйӈын.
Этъым, тынмыркынэгыт — иʔам-ым энапэнрэ тэӈэӄылӄылкэ, ынӈин вальыӄаегыт!
Ейвэлӄэе пэнрынэн ынкъам пиринин армачьыйӈын мынгэпы.
Аны ʔотчой гэтэйкэвлинэт!
Ӄынвэр ейвэлӄэе армачьыйӈын мынгымчаткойвынэн ринтык.
И-ии, вынэ энанмыркын!
Ӄинэтрилги!
Мэчынкы!
ӄулильыръугъи армачьыйӈын эмтъыле.
Како, мытив нэрмэйгыт, ӄытлыги ванэван!
Ээ, виин мэчынкы, ратанӈавӈэн!
Ынӄо паагъат тэйкэвкы.
Иквъи ейвэл лыляпыльэты:
ʔАмын, мытив нэрмэӄин, ӄытлыги нырулӄин, наӄам нытэрмэчьыӈӄин!
Ынӈин вальыторэ — нытэрмэчьынтури!
Ынкъам рагтыгъэ ейвэлӄэй.
Ынӄоры мэчынкы гэтэкичгэ гатваленат ытри ӈэвмиргыкэй, миӈкыри ӄун умӄэт нэнанмыӄэнат ейвэле чама нивиниӄин.
Ӄынвэр мэйӈэтгъи ейвэл, пытӄылым эрмэквъи ынкъам ӈавтыӈгъэ.
Ӈэвмиргыӄэй въигъи.
Намайынлягъан.
Ынӄо ӄонпы нымэльэв гатвальатлен ейвэл гэӈэвъэнэ, пэнин нымкъэв нэнанмыӄэнат мэмылтэ ынкъам ӄутти гынникыт.
Ынӈин гэвинрэтлин ʔэгпэпэӄылгычгын яйвалӄаеты эрмэтвик.
Энмэн, еп тэленъеп колё ёо гатвален!
Наӄам амӄынъычо колё ёо, ынкъам аӈӄы уйӈэ эгынниккэ.
Ымыльэты варат гэӄитувъиткулин чама гэченувъиткулин.
Ытръэч чавчыват гэегтэтлинэт.
Ытръэч ӈирэӄ ярат аӈӄальэн гэгнулинэт.
Яатрак нытваӄэнат ӈэвъэн ынкъам ʔувэӄуч.
ʔЫттъыётрак гатваленат ӈыроргарэ — ытлыгын, ытля ынкъам нэнэны, еп ӈырангэвэльын.
Ӄынвэр въигъэт ымыльо, амынан пэлятгъэ нэнэны.
Ыныкит въигъэт ынӄэнат, энаальа наёпатыӈӈогъан нэнэнэӄэй, нъатчаӄэн ытлён въильын.
Ытри нивӄинэт:
Мачынан нывъигъэн, лыгэнитык гынрыру лыӈӄэв!
Ныёпатӄэн, нивӄинэт:
ʔОтчой эвъикыльин!
Ӈинӄэй-ым амӄынъычо аммайыӈкы нынъэлӄин, ӄынвэр ралкойпы пэгляӈӈогъэ.
Ӄынвэр мэйӈэтгъи.
Ӄол итгъи инъэ чеӈыттэ кыевысӄычетгъи: эвын чоттагнэпы ӄынур рай ʔыттъыт нылейвыӄинэт.
Ӄытлыги, ынӄэн ʔигыт.
Ынкъам нивын ʔигэ:
ʔАмын како, гыт мэчычьу ратомга ныёпатэгыт въильигыт, нивӄинэт.
ʔАмын како, ʔотчой эвъикыльин!
Ӄынвэр ӄулиникэк ӈинӄэе ытлыгын ривлынин роӄалеты ынкъам эвиръыт йыннинэт, ынӄоры ымыӈ ытльэн йыннинэт эвиръыт ынкъам йымэнэнат ээкэгйит.
ынкъам эвиръыт йыннинэт, ынӄоры ымыӈ ытльэн йыннинэт эвиръыт ынкъам йымэнэнат ээкэгйит.
Ӄол итгьэт вулӄытвик нэмэ рай ʔыттъыт етгъэт ынкъам нивын:
ӄивиниги.
Ӈинӄэй ӈытогъэ ынкъам ӄытгъи мъэгыргык рымагтэты.
Ынкы тымнэн ыннэн унъэл ынкъам мэмыл.
Рагтыгъэ ӈинӄэй.
Ымыльо ʔэмэннинэт ярак тыттатгыргэты, наӄам нылвавӄэн тыттэтык.
Ӄынвэр ӈинӄэй ӄъочаткогъэ.
Наӄам тылвавыркын!
Люур етгъэт ʔыттъыт ынкъам нэвинрэтын.
Ынӄо энаальэн ӈэвъэн иквъи:
ʔАм вынэ мынвинрэтгыт!
Вынэ ынӈэ!
ʔЭтки гым торгынан нэнаёпатторэ въильигым!
Энмэч ӄырагтытык!
Мачынан амгымнан трэмигчирэтыркын.
нивын:
Аны ытлыгыт ӄынлегынэт — янор ытлыгын, ынӄо ытля.
Ынӄо эргатык кыевкы, ытлыгын лыгэн волвакы имтинин, ынӄо ымы ытля лыгэн ʔэптэ ӄынур ытлыгын имтинин.
Эвыр ӈинӄэй амӄынэргатык армаӈ нынъэлӄин, ӄынвэр колё лыгэрмэквъи.
Ынкъам ынкы ʔыттъэ нивын:
ʔАмын, ӄол эмӈолык ӄычгичивэтыркын ярара, ынан моргынан мытранвэтгаватыркынэгыт.
Ынӄэн гыт майӈанма моргынан гынин ээкэт нинэнынлевмури.
Мури — конъачгынкэнаморэ.
Ынӄэнат, ӄытлыги, ʔигыт.
:
Кынвэр ʔыттъэ нивын:
ʔАмын , ӄыӈавтыӈ!
Ӈанӄэн чавчывармачьэн ӈээкык ӄыматасӄэв!
Иквъи ӈинӄэй:
ʔАм, чамъам!
ʔЫттъэ нивын:
ʔАм, вынэ мэчынкы!
ʔАм, звыр-ым торгынан!
ымы оргоор.
Ынкъам ынӄэн ӈинӄэй эквэтгъи, ӈавтыӈысӄэквъэ.
Тыляма ʔыттъэ нивын:
ʔАмын, ӈутку варкын нымным колё нывэймэнӄин.
ыт итык колё лыгэн нылгинытэӈъэв ратвагъа ынкъам мури ымы колё мытръэнӄэвы ӄамэтвак, энмэч мытрэвъэну.
К.
глынангэт пыкиргъи.
Эвын ыннэн яраӈы нытваӄэн.
Ынӈатал колё нывэймэнэтӄин!
ʔАмын, етти?
Ии, вынэ тыетык!
Како ʔамын, мэӈӄо етгъи?
Вынэ гым колё ыяальэгым!
Ээй, вынэ эӄылпэ ӄырэсӄикви ынкъам ӄыӄамэтвагэ!
Ӄэйвэ этык гынин ʔыттъыт ӄырым въэнук нъэнӄэтынэт?
Ӈинӄэе ивнин:
Вынэ ӄырым нъэнӄэтынэт.
Нэрэӈэтынэт ʔыттъыт.
Ынӄо виин лыгэн рэнмыгиӈкы нъэлгъэт.
Ынӄо йылӄэтгъэт.
рымумкылевнинэт, ынӄо эквэтгъи.
Тыляма ʔыттъэ нэмэ нивын ытлён:
ынкъам ымы мури мытраӄамэтва.
Люур пыкиргъи.
Эвын ʔэткиӈыт.
Ытръэч иквъэт:
Уйӈэ мури эрэӈкэ!
Ивнинэт:
ʔАм, мачынан рылго нитынэт!
Ытръэч киткит ӄамэтвагъэ ынкъам йылӄэтгъи.
ыгэн йылӄэтгъи ӈинӄэй, ынкы этынвыт ӄамэтвамгогъат.
Люур рай пыкиргъэт ʔыттъыт ынкъам нэнъылигъэн ӄоранмын.
Нивын ʔыттъэ ӈинӄэй:
ʔАм, ӄыӄамэтва!
Тъэр таӄъано рэлгыӈынэт?
ʔАм, вэлер ыннэн!
Ээй!
Люур моогъат увик.
Нивын:
ʔАм, вынэ ӄыӄамэтва!
Ивнинэт ӈинӄэе:
ʔАм, вынэ, этлы!
Вэты ӄэйвэ ӈинӄэй ӄамэтвагъэ.
Ынӄо эргатык кыеквъэт, ӈинӄэй нэмэ эквэтгъи.
Ынӄо ӄытгъи ӈалвыльэты этын — ӈэлвыл галгэнмыткойвылен ʔыттъэ.
Тыляма ʔыттъэ нивын ӈинӄэй:
ӈэлвыл нэткун — ытръэч мытлыӈэн нэныгнувынэт ӄорат.
Ынӄэнат ытръэч ӈирэргэри нъэлгъэт — ытля ынкъам экык.
Эчги пыкэрыӈӈогъэ, ʔыттъэ нивын ытлён:
ʔАм, ӈутку ӄыткив!
Ӈинӄэе ивнинэт:
Ытръэч-ым трэнӄэювӈынэт.
ʔЫттъэ нивын:
Ынан ӈыраӄ ӄорат мытрэрэнӈынэт.
Ӈыроӄ аймакыт мытрэӈылиӈынэт, ыннэн таӄъано ӄылгыгын.
Ӈинӄэе-ым ивнинэт:
Ымыльо ӄынъылигыткы!
Ӄол ʔыттъын иквъи:
Вэлчиин, лымӈэ ӄутти мынрэтынэт ынкъам чама мынынкэгытрэвынэт ынкъам мачыргынан нувъиткунэт.
Эчги пыкиргъэт, ʔыттъэ нивын ӈэвъэнйыръын:
Эргатык ынӄо нарагтыгыт — ымэн, ынӈэ авалёмка.
Ынкъам торгынан ӄылгыгыткы ӈэлвыл.
Эргатык кыеквъэт — ʔыттъэ нивынэт:
Ӈоонрэ ӄыялгытгытык!
Мури рагтэты мытрата.
Ии, вынэ ӈэнрилы мытрэлӄытгъэ.
Ынкъам нивын ӈинӄэй:
ʔАм, игыт ӈутку нурэӄин нымвытгыр — ӈирэӄ ныкирит ымы ӈирэӄ ʔылёӈэт тыляёлӄыл.
Ӈинӄэй эквэтгъи.
Ӈирэӄ ныкирит ынкъам ӈирэӄ ʔылёӈэт  яанэнат.
Ынӄо пыкиргъи нымнымык.
Энмэн ʔыттъыётрак эрмэчьын нынымытваӄэн.
Ӈытогъэ эрмэчьын:
Вынэ ыяайпы!
Таам!
ʔАтав мынымго!
Янор рэӄэ мытритгъэ?
Ӄоо!
Ынкъам эрмэчьэ ивнин:
Этъопэл янор пойга, ынӄо мынрачвыӈ, ынӄоръым мынтэйкэв!
Ынкы ʔыттъэ ивнин ӈинӄэй:
Ынан гымнин увик ӄыйпыгын.
Ӈинӄэе ʔыттъыт ярак рынрэ рамэчавнэнат.
Ынӄо моогъат пойгыльатык, наӄам ынкы нымкыӄинэт ʔоравэтльат умэкэтгъэт.
Люур ӈинӄэе кагынмэпы пивнин эрмэчьын.
Иквъи эрмэчьын:
Еп эплыткукэ!
Лымӈэ мытрарачвыӈы!
Энмэч ӄытэнмавыркын!
Ӈинӄэй иквъи:
ʔАмын-ым, ынӈин!
Эрмэчьэ ивнин:
Наӄам мынлеркын!
Ытри ӈирэргэри рачвыӈакватгъат.
Нэмэ ӈинӄэе пэчайвынэн.
Ынӄо эрмэчьын пыкиргъи.
Ивнин эрмэчьэ:
Колё!
Чеӈэт гэетигыт!
Таам, вынэ мыныплытку!
Мынытлымык!
Ынӄо энмэч мынтэйкэв!
Ӄынвэр моогъат тэйкэвкы.
Ынкы нытваӄэн колё нымэйыӈӄин уттуут.
Эрмэчьэ ивнин:
Вай-ым гымнан ӈотӄэната нэнанмэгым!
Ӈинӄэе ивнин:
Ээй!
Ӈинӄэе нэмэ ойӈэмтэнэн ынкъам ивнин:
Тиквъэӄ, гынан ӈотӄэната нэнанмэгыт ʔоравэтльат?
Эрмэчьэ ивнин:
Аны ванэван!
Наӄам ʔоравэтльата нивын ӈинӄэй:
Ӄэйвэ!
Лыгэн ынӄэната нэнаркыплыӄэнат!
Ӈинӄэе ивнин:
Вай-ым, тынмыркынэгыт!
Лыгэн ынӄо кыплынэн эрмэчьын.
Тымнэн.
Ынӄо ӈээкык ынин матанэн.
ʔОравэтльат иквъэт:
ʔАмын-ым, игыр тымӈэмэӈкырэ ӄыляйвыӈӈогэ, лыгэн гыныгчимгъутэ!
Ытръэч лымӈыл.
Рорат ганымытвален гэӈэвъэнэ.
Ытръэч ӈирэргэри ганымытваленат.
Пэнин ʔувэӄуч ылвэгилильын, наӄам нылгэнымлыӄэн.
Вынэ итык ылвылю нэналгэнмыткоӄэн.
Ӄулиникэк-ым нэмэ ынӈин ылвэгилигъи Рорат.
Ынръам волӄы гэлелин.
Эвын рагтыгъэ — уйӈэ ӈэвъэн.
Аны ынраӄ гакапчачавлен тумгыӄэй Рорат: вынэ вай  ʔэми ӈэвъэн?
Энарэрыӈогъэ лымынӄоры, вынэ уйӈэ, льук нэналвавӄэн.
Ытлён наӄам лымынӄоры нылейвыӄин.
Чемгьоӈӈогъэ Рорат.
ʔЫтвыӄайыткынык эквэтгъи лыгзн гынонэты.
Аны ʔотчой гэлелин гынонэты.
Ӄынвэр йъонэн нылгинымэйыӈӄин аӈӄы.
Вынэ ынкы галгоратвален.
Аны ʔытвыӄэй нинэлгининтысӄивӄин эйычгитэ.
Вачаӄ, ванэван натчатын Рорат, миӈкыри ӄун ытлён пытлиӈыльу гатвален.
нинэлгининтысӄивӄин эйычгитэ.
Вачаӄ, ванэван натчатын Рорат, миӈкыри ӄун ытлён пытлиӈыльу гатвален.
Тъэр яанэнат гивиӈит мэмлыткынык, ӄынвэр нэмэ нылгинытымгыӄин аӈӄы йъонэн.
Аны лыгэн ымыӈ  лыгэыяакэнат ʔэйӈэт галгэн нэнавалёмӄэнат.
Вынэ наӄам колё лыгэмыкгалгальын.
Нычимгъуӄин Рорат.
Ээт, аны ръэмиӈкыри титыркын?
Ӄэйыӄын лыгэн тылегъи ынръам эргыръокыльэн аӈӄы йъонэн.
Вынэ чама Рорат айылгыкыльэн.
Таӈэргыръока нытваӄэн, таӈӄонпы ытръэч нэргыпйъелгатӄэн.
Ынӄэн рымагтынэн эргыпйъелгылӄын, ынръам рай тэӈвусӄымчыку тыляӈӈой.
Лыгэн ӄынур илкэ нылеӄин.
Люур рай ыяа вытрэтгъи мачыӄэргыӄэр.
Аны нылеӄин Рорат, нычимгъуӄин.
Ынръам эплеэн миӈкыри вальын аӈӄы тыйъоркын?
Пыкэрыӈӈогъэ ӈэнри.
Вынэ эвыр вай гынмылкинэк майыӈкы нъэлгъи мэчыӄэргыӄэр.
Пыкэрыӈӈой ӈэнри.
Аны таӈвэнъым вынэ лыгивтылетэ ныриӈэмъетӄин гатле.
Наӄам лыгэн ӄынур ээкэк ӄача, лыгэн ӄынур мэчыӄэргыӄэр нычелыӄэн.
нылгинымэйыӈӄин.
Аны наӄам гатле ныкамэйгатӄэн нылгинымкыӄин.
Лыгэн галгат камэплыткольыт ныпэнрыткоӄэнат ваӈыткольыйӈэты.
Чымӄык нырмагтыӄэнат, чымӄык-ым, еп армагтыка, йыкыргыйӈа нинэчвиӄинэт гынунэтэ.
Нылгинымкыӄин ынӈин нитӄин гатле.
ʔЭквыргъам мыкычьыт нырмагтыръоӄэнат.
Лыгэн-ым торааӈкатыльын йыӄыргын галгата ныпэнрыӄэн.
Вынэ галгамкычгын нывылтъэв ныпэнрыткоӄэнат ынкъам чама ынӄэната ытри йыкыргычга нинэчвиткуӄинэт.
Ынкы чимгъугъи тумгыӄэй Рорат.
Тэвэнаӈӄагтэ чьонныпэты ʔэлевнинэт.
Аны люур вай риӈэгъи, янор мэмлыткыната, ӄынур ёкваё.
Аны вэнъым ныйыӄытчоӄэн рэӈ- алӄытэты.
Ынӄо гырголягты риӈэгъи ʔытвыӄайыткынык.
Аны нылгийъериӈэмъетӄин ʔытвыльыӄэй!
Ынӄо вакъогъэ ʔытвыльыӄэй мэмлыткынык.
Иквъи.
Иик, аны ӈан, вэчьым ӄун тырармагтыгъа!
Ынӄо рэӈатантэнмыӈатгъэ, риӈэгъи.
Аны ӈан гаамэйгатлен ынкы.
Ынӄо торааӈкатысӄэвыльын пэнрынэн.
Вынэ рымагтыгъэ!
Аны ӈэнку лыгэн ӄынур ээк нынлетӄин, колё нылгэӄэргатӄэн.
Ынӄо рэӈатантэнмыӈатгъэ, риӈэгъи.
Аны ӈан гаамэйгатлен ынкы.
Ынӄо торааӈкатысӄэвыльын пэнрынэн.
Вынэ рымагтыгъэ!
Аны ӈэнку лыгэн ӄынур ээк нынлетӄин, колё нылгэӄэргатӄэн.
Ынӄо нылеӄин рымагтэты Рорат.
Наӄам ʔытвыӄэй ынин ныппылюӄинэӄэй!
Люур ӈоонко вытрэтгъи гычурмын.
Еп ыяа.
Иквъи.
Иик, аны, вэчьым тыпкиргъэк гычурмык.
Нылеӄин рымагтэты.
Ӄынвэр эвыр пыкэрыӈӈогъэ гычурмык.
Энмэн лыгэн нычелгатӄэн нутэсӄын.
Пыкиргъи.
Ӈыпэгъи.
Нытлепыткуӄин гыролмакы.
Аны йыӄӄай-ым нылгитымгэтӄин.
Ытръэч нэмэ галгэн ʔэйӈэн нэнавалёмӄэн.
Ынӄэн нутэсӄын нэмыӄэй лыгэн ӄынур ӈуткэкин.
Ымы нытиркининиӄин.
Ынкы ʔытвъэт пэлянэн ынкъам амноӈэты ӄытгъи.
Люур ӈоонко яраӈы вытрэтгъи.
Ынкыри ӄытгъи.
Ынкы пыкиргъи.
Пынлёнэн авынральа:
Мэӈӄокэнайгыт?
Вынэ вай, ʔэтки ыяакэнайгым!
Элымӈэ, вэчьым ръэнут гатымӈэвлен тургин?
Вынэ ванэван, — нынӈэӄэн ӄлявыл.
Люур аплёратвака вытрэтгъи ынин ӈэвъэн.
Аны гэлгичеӈыттэтлин ӈэвысӄэт ынкъам эвыр ʔывэӄуч.
Рыпэт ӈэвъэн эмчеӈыттэтэ гачьойпылен.
Ынӄэн льунин авынральа, нычимгъуӄин.
Этъым вай, ӈотӄэн ӄлявыл етыльу итыркын ыяайпы.
Ытлён ипэ ӈавръэтгыпыльын.
Ынӄоры ӄлявылчыӈын иквъи:
Иик, ʔамын-ым вынэ мынувичвэнмык!
Эвын-ым овэчватынво етгъи!
Ии, ӄэлюӄъым!
Ӈэвъэнэ ʔывэӄуч ивнин:
Тыттэӈэт вэрин, ынраӄ ытлён иʔам етгьи?
Лыгэнитык наранмыгыт!
Вынэ мачынан, миӈкыри ӄун иʔам нэнгынтэвэтгыт, лыгалымы вэлвальэгыт!
Энмэн увэчвымгогъат.
Ивнин ӄлявылчыӈа:
Иик, ӈотӄэн-ым вай овэчвыӄаплыйӈын!
Ытлён-ым ынӄэн гатвален ӄытлыги кальайӈо.
Ынӄо ытонэн гагтымотлыкыкватлен ӄаплычгын, вынэ лыгэн таӈковлёкы вальычгын, наӄам нылгинымэйыӈӄин ынкъам нылгэнэтчыӄэначгын.
Ынӄоры ӄаплывэчватымгогъат.
Ивнин кальайӈа:
Ивнин кальайӈа:
Иик, аймын-ым, янор гым ӄэнавылгыпгэ.
Вынэ янор гым, миӈкыри ӄун гымнан гэмо.
Ээй, вынэ элымӈэ!
Наӄам канраӄолейӈын.
Ынӄо вай вылгымнэн кальайӈа.
Вачаӄ, вэнлыги пиринин выквылгын.
Лёӈынма рыннин.
Ынӄо ивнин:
Ээ!
Китъам гынраӄ мывылгыпгыт.
Ээ!
Ытри нытвэтчатваӄэнат ыргичгу мачыяа.
Вылгымнэн ʔоравэтльата, ынраӄ вай рыпыткэвнин.
Ӄымэк-ым рыпэт мынгымлянэн.
Энмэч-ым рыпыткэвкы, рытрилнин ӄаплычгын.
Вынэ ынӄэната ʔэтки гагтывылгыплен.
Ыкӄэната ӄэпле ӄымэк нъынмыркынэнат эвыр итык амчытвэкэянвыт.
Ынӄо паагъат ӄэплювичвэтык.
Кальайӈа ивнин:
Таам, ʔэтки тылваквыт тымык, ынраӄ элвэльин мынытчыгъэн.
Ынӈин итык пылыткугъэт, ынраӄ элвэльин нэтчыгъзн.
Кальайӈа ивнин:
Ӄыпиӈкуги гырголягты ынкъам ӄэрэтги ʔэнныӄалетлы.
Оок-какомэй, вынэ ӄырым!
Вытку янор гыт, ӄинэныйгулекви.
Янор гыт таӈӄонпы ынӈин ӄитыркын ынкъам ынӄо гым.
Кальайӈын пиӈкугъи гырголягты, ынӄо ʔэнныӄалетлы иргъи.
Эвын гитэнин — нутэсӄык иринэӈу гатаӈамэчатлен.
Ынӄо ʔоравэтльан иквъи.
Оок-какомэй, чамъам гым ынӈин тритгьэ.
Эчги ӄээӄынуӄэй вак, люур ӈоонӄо чыпъынтогъэ, наӄам аны нотасӄычыкогты гэчыпъэтлин.
Ынӄо вай ивнин:
Ээ, вай гынраӄ ынӈин ӄитги!
Рорат гэпиӈкулин гырголягты.
Аны нэмыӄэй ынӈин гитлин.
Нэмыӄэй ӈоонӄо чыпъынтогъэ.
Наӄам вэнъым, ӄынур мимлык, нычыпъэтӄинэт.
Ымы чыпъынтонаӈо нутэсӄын нымӈытатӄэн.
Ивнин:
Иик, ынраӄ элвэльин мынытчыгъэн!
Ӈоонрэ нотагты ӄытгъэт.
Ӈэнку нытваӄэн нылгинымэйыӈӄин энмычгын.
Наӄам лыгэн ӄантаквыткольычгын гытолыӈкы, наӄам ынкы таӈамэрвэты вальыт выквыт
Ралегъэ кальайӈын.
Ынӈатал эвъикыльин выквыткойӈык ралек.
Ынӄо нэмэ тыттэтгъи панэнагты.
Наӄам ӄынур рыратылӄыеквэ, алымы ӄынур уттуут рыпытвальын энмээм.
Ынръам Рорат ралегъэ.
Ытръэч колё нылгэпоӄытгагтыткоръоӄэн.
Ытри ӈан ныралечетӄэнат ӈырэтэ.
Нэмыӄэй эвыр ыныгмил ралегъэ.
Нэмэ лывавнэн.
Ивнин:
Китаӄун ынраӄ ӈоонӄэн энмээм мыныйъогъан!
вальын.
Иквъи кальайӈын:
Китъам ынраӄ ӈутку мынувичвэнмык!
Ээй!
мэмлеты энмысӄэпы.
Ынӄэн энмээм лыгэн мимлык ыпэ вальын.
Наӄам аӈӄайӈын ынкы!
Вынэ колё нылгэйычгитӄин, миӈкыри ӄун ынкы лыгэн ӈан эйычгитэ нэнаркыплыӄэн энмээм.
Ынӄо вай, люур этъоӄайӄын чыпъынтогъэ.
Етгъи нэмэ лыгэн вэтгыры.
Эвын нинэнрыӄин гынмылкин рынрыё выквыʔоравэтльаӄай.
Ивнин:
Ээ, гынраӄ ынӈин ӄитги!
Пиринин выквылгыӄай, ынӄо ринтынин мэмлеты.
Вынэ вай пиӈкугъи Рорат нэмыӄэй мэмлеты.
Лыгэн гыткат ʔоравэтльэн лымынӈин гъэптыткулинэт.
Ныкоргавӄэн кальайӈын.
Вынэ энмэч нылгитэнӈыткуӄин.
Ыа-а-а-а!
Ыи-и-и-и!
Ыо-о-о-о!
Таӈамалваӈ нытэнӈыткуӄин.
Нивӄин.
Ынӈатал-ым эты игыр тынмын!
Ынӄо лыгэн аплёратвака чыпъынтогъэ Рорат.
ʔЫмто, — нымӈылёӄэн, — ʔаткэвма тытэйкын?
Ванэван, нымэльэв, — тэгнунтымъэв нивӄин кэлы.
Ынӄо ивнин кальайӈа:
Ыртъэч амынан нъэлгъи аяака рачвыӈгыргын.
Элымӈэ, ытръэч ынӄэн?
Вынэ эвыр аны эӄылпэ мынъяагъан!
Эквэтгъэт лыгэн ынӄоры рачвыӈынвэты.
Аны горарачвынленат!
Наӄам ыныгракэн ваны вэнъым лыгиӈэйыткульын гролмакы.
Вынэ вай ӄынвэр пэлятыӈӈогъэ кальаӄлявыл.
Энмэч лыгэн ӄынвэр таӈавынтылягты пэлятгъэ.
ʔЫттъыёл пыкиргъи ʔоравэтльан.
Ынӄо вытку вулӄытвик пыкиргъи кальаӄлявыл.
Эвын галгэрочгыплен пыкиргъи.
Пынлёнэн:
Ако иʔам ынраӄ рочгыпгъэ?
Миӈкыри ӄун ʔэтки эвын нылвавэгым кытгынтатык.
Оо, како мэй, вынэ ʔэтки нинъигыт, ʔатав-ым ныӈавръэтгыпэгыт!
Опопы ӄэквэтгытык ярагты гэӈэвъэнэ, миӈкыри ӄун, чеӈэр тылваквыт икумиӈкыри рытык.
Элымӈэ, леӈытэӄ энмэч мытыплыткумык увичвэтык?
Ии, ӄэлюӄ-ым.
Энмэч ӄэквэтгытык эӄылпэ!
Ээй, вынэ эӄылпэ мынэквэнмык ярагты!
Ынӄо эквэтгъэт ярагты гэӈэвъэнэ.
Ынкы напэлягъан кальаӄлявыл.
ʔЫтвыӄэйык ӈэлӄиквъэт ынкъам эквэтгъэт ярагты.
Нэмэ-ым ынӈин нылгурэтылеӄинэт ʔытвыльыӄэгти.
Ынӄо пыкэрыӈогъат ваӈыткойӈык.
Лыгэн еп ыяайпы напэнрыгъан вэӈыткульын.
Ынкы-ым рымагтыгъат, ынӄо пыкиргъэт ярак.
Ынкы нымытваӈӈогъат нымэльэв.
Ытръэч.
Энмэн ӄол чавчыв ыннанрата нынымытваӄэн.
Ынкъам ӄол рыннин ӈэлвыл пэнрынэн ʔигэ.
Ынкъам ӄутти ӄорат тымытконэнат.
Эргатык этын ӄытгъи ӈалвыльэты.
Эвын валвыйӈын ʔикырэрык нэвииӄин.
Ынкъам ӄлявыля ивнин:
ʔАмын гыт колё ачемгъокэйӈэгыт, лыгэн льоё руркын!
Йыӄӄэй яральэты нъынльэтэтынэт!
Лыгэн ынӈин ивыплыткунин, валвыйӈын кытгырголягты риӈэгъи.
Ынкъам ӄлявыл эквэтгьи ярагты.
Люур ёʔоръогъэ ынкъам ӄлявыл тымӈэквъэ.
Люур льунин яраӈы ынкъам етгъи.
Люур валвыйӈа лыгивэймэну лыгнин, ӈэвъэн ивнин:
Эӄылпэ ӄынӄамэтвав ʔоравэтльан!
Ӄамэтвагъэ.
Ынӄо вулӄытвигъи.
Валвыйӈын ынкы-ым иквъи:
ʔАмын вынэ ӄэлюӄ-ым рэмкыльын мынильэтын.
Люур валвыйӈын ильуткугъи ынкъам нивӄин валвыйӈын зльоткома:
транрагтаӈынат!
Ынӄо ӄлявыл кыеквъи эмӄивъетз, эвын ӈаргын нытваӄэн.
Энмэч кэргымма гылгын ныӄитыӄин.
Энмэн ынкэн валвыйӈа гэтэнымчеӈлин.
Ынӄо наӄамлым ымыӈ пипиӄылгыт ванэван нынмынэнат.
Нэрӄуӄ ынкъам тилмытил
С.
Нэрӄуӄ нивиниӄин ынкъам нэнанмыӄэнат ръэвыт.
Ынан ръэвыт нинэпириӄинэт ӈирэӄ лыгэн ӈэранмынга.
Нэркук нынымытвакэн анкачормык ытръэч гэӈэвъэнэ.
Нэрӄуӄ нивиниӄин ынкъам нэнанмыӄэнат ръэвыт.
Ынан ръэвыт нинэпириӄинэт ӈирэӄ лыгэн ӈэранмынга.
Ӄол итгъи нэрӄуӄ иквъи ӈавъанэты:
Взчьым игыр гыныкы рэенӈыт ӈэнӄайӈытальыт.
Ӈэвъэнэ ивнин:
Ынӈъэм лыги лыӈыркынэт, эквэркын эвэнэнвэты.
Татлыгнэн ʔывэӄучитэ:
-— Ии, тэквэркын.
Эченур эвыр рэквэнӈыт, лыгэн нивлыӄин уттуут ӄынпыгын ынкэгйит, миӈкыри рэквэнӈыт ынӄэнат.
ʔАмын-ым эквэтгъи нэрӄуӄ эвэнэнвэты.
Люур тиркытир эйпыткугъи.
Лылепгъи ӈэвысӄэт — люур льунинэт нирэӄ тилмыт.
Ыргынан никвъэн ӈэвысӄэт:
--ʔЭми гынинэт эккэт?
Ӄырым мытвынат!
Эӄылпэ ӄытвыгынат, ʔэмитри!
Ӄырым!
Гымнин уйӈэ нэнэнэт!
Моргынан лыги!
Наӄам-ым ӄыльугыткы ʔэмитри!
иквъи ӈэвысӄэт.
Таам, ӄытвыгынат ʔэмитри, ӄынвэр гыт ымы мытрэнриӈэквыт ынкъам ынӄоры мытрэнэрэтгыт!
Лыгэнитык рэвъигъэ!
Валёмгъэ?
Ӄун ӄыльугыткы торгынан, ӄырым гымнан мыйылтык гымнин нэнэнэт, мачынан гым ӄэнанмытык!
Валёмтык?
Мытвалём!
Нэльунэт.
Лыгэн ӈирэӄ нэнэнэт нэймитынэт ӈирэнлеӈу ынкъам эквэтгъэт.
Лыгэн янор ырык гролмакы грулмыгъэт, ынӄо тылейыӄэтэ итгъэт.
Ынӄо ʔывэӄуч вулӄытвик пыкиргъи.
Эвын ӈирэӄ ръэвыт нинэнрыӄинэт.
Ынан льунин ӈэвъэн нытэргатӄэн.
Ивнин:
Иʔам тэргатыркын?
Ӄун вай тилмэ нэнэнэт ниткэнэт!
Ынӄо йылӄэтгъэт.
Эргатык кыеквъэт — ивнин ʔывэӄучитэ ӈэвъэн:
Миӈкэгйит-ым эквэтгъэт?
Ӈаан-ым, ӈоонӄэн уттынпын ынкы!
Янор кавральатгъат, ынӄо вэтгатгъат,— татлыгнэн ӈэвъэнэ.
Ынӄо риӈэгъи нэрӄуӄ.
ʔЭптэ ынкы гролмакы гэриӈэмъетлин нэрӄуӄ, ынӄо гырголятгъэ.
Аны ʔотчой гэлелин нэрӄуӄ!
Ӄынвэр льунин нымным ынкъам ӄытгъи ынанъяатльагты.
Рэсӄиквъи.
Люур никвъэн:— Мэӈӄоры ети?
Вынэ ыяальэгым!
Ванэван гымнин эккэт ӄыльугыткы?
Вынэ ӄэйвэ!
Вай рымагты варкын нымным— ынкы варкыт!
Тилмэ гиткэлинэт!
Вынэ ʔатав мэквэтгъэк!
Вынэ мачынан, чеӈэр тывъиркын!
Вынэ ӈан гытгычормык варкыт ӈирэӄ ылвэт.
Ынӄэнат ылвэт гэмгэмикынэ тымык нэналвавӄэнат, — иквъи авынральыкэн ӄлявыл.
ръурэвэннин — ылвэт гынтэквъэт.
Гынтэвыльыт нэрӄуӄэ пэнрынэнат ынкъам тымнэнат.
Нэмэ эквэтгъи рымагтэты нэрӄуӄ.
Инъэ льунин нымным.
Пыкиргъи.
Ынанъыттъыёлрак рыннинэт ылвэт, ынкъам ытлён ынанъяатльак атчыгъэ.
Кыеквъи тилмытил ынкъам льунинэт ылвэт въильыт.
Иквъи:
Како микынэ тымнэнат ылвэт алымы уйӈэ мэӈин?
Ынӄо ымыльо кыеквъэт.
Тилмытил иквъи:
Вынэ мынымӈимык!
гэриӈэлинэт!
Пыкиргъэт ярак ынкъам йылӄэтгъэт.
Эргатык кыевык, люур кытыйгыръогъэ, ынкъам ныкиргъэт тилмыт.
Тилмыт иквъэт:
ʔЭми мургинэт нэнэнэт?
Ӈотӄэнат!
иквъи тилмытил.
нэрӄуӄ.
Вынэ эй-ым мынмарав!
Эвыр торгынан, ӄырым гым мъэнӄэтгъэк маравык!
Иквъи тилмытил:
Уйӈэ ӈутку чымче амысӄыгытгыка?
Вынэ ӄэйвэ варкын!
гытгын амвааралета!
гытгэты!
Ӄынвэр гытгын анӈэлёткольатгъэ.
Ынкъам эмгынунэтэ рытчынин ынкъам вакъогъэ.
Иквъи ӈэвтилмытил  — Колё тылгипэӈъивэтык!
Ынӄо риӈэгъи нэрӄуӄын ӈэвъэн.
Ынӄо вааралеткольатгъэ гытгэты.
Тэӈыткунин гытгын амвааралейва.
Ынӄо вакъогъэ ынкъам иквъи:
Гымнан тыткугъэн гытгын амвааралейва!
Ынӄо тэлмычгын армайпыгъэ ынкъам иквъи:
Мури опопы марава мынинмык!
Мынриӈэмык — ынкы гыргол мынмарав!
Ии, вынэ мынмарав, ӄырым мъэнӄэтык!
Ынкъам тилмытил риӈэгъи.
Нэрӄуӄэ пэнрынэн.
Эчги тилмэ нэрӄуӄ вэгылкуркынин, нэрӄуӄэ кыплынэн ʔиннык ынкъам чывинин ʔитын.
Тилмытил эрэтгъи — янра левыт.
Ынӄо эккэт тилмин иткэнинэт.
Рагтыгъат.
Ынӈин ваӈӈогъат.
С.
ӈыроӄав — чакыгэт.
Ынанынпычьын иквъи ынээльын:
Кита выквэн плекыт мынтэйкынэт ынкъам мынкылвынвытко.
Ии, — иквъи ытлеӈи.
Ынӄоры нэплыткунэт плекыт — ынӄоры кылвынвытогъат.
Ыннанъылё нэтэйкын кылвын.
Ӄол эргатык пытӄымайыӈкы вальын нэтэйкын.
Чейвыткулыт пыкиргъэт.
Эвын галгэнмыткойвылен мэлёталгын эвыр ылвылю!
Ынкъам милютнэлгэ рэтэм нэнкуврэтэвын, ынкъам ылвэнэлгэ ёроӈы нэтэйкын.
Аны таӈамӄынэргатык гынник нынмыткойвыӄэн.
ынкъам ылвэнэлгэ ёроӈы нэтэйкын.
Аны таӈамӄынэргатык гынник нынмыткойвыӄэн.
Эргатык нэмэ ивнин ынээльэ ытлеӈи:
Кита амгынан ӄычейвытку.
Эплеэн рэӄэ рэнайъогъа.
Ӈутку мъатчагьак.
Ӄэглынангэт, оратвак люур вытрэтгъи — аграткынгыпы ʔурэквъи ӈэвысӄэт.
Иквъи ынӄэн ярак вальын ӄлявыл:
Ытлён ӈотӄэнат!
Рэӄыркынитык?
Чемгъотвамачы выквэпойгын эйминнин, чит вылгыпыркынэн, — люур иквъи ӈэвысӄэт:
Ээй!
Чит-ым лыгэн гыныкагты!
-— Ээй, вынэ ӄырэги!
Ӄиникви!
Ӈэвысӄэтэ ивнин:
Ытлён тургин чакыгэт рочгынотаармачьыйӈа ганрагтатлен.
Ынӄэн ӈэвысӄэт ӈэву лыгнин ынээльэ.
мэлёталгын ганмыткойвылен.
Йылӄэтгъэт.
Эргатык кыевык, ивнин ынээльэ ытлеӈи:
Кита ӄытэгрэт.
Эвыр уттуут рэльуӈын, ынӈэ эрэткэ.
Ӄол эвыр рэльуӈын оттычгын — ынӄэн ӄырэтгын.
эквэтгъи.
Ярак пыкирык, ивнин ынээльын:
Вай трэтгъэн!
Ынээльын ӈытогъэ, пынлёнэн:
Ӈотӄэн ӄэйвэ?
Ии, ынӄэн.
Кита ʔатав мытъытвыӈык.
Тъытвыӈгъи.
Плыткук, иквъи:
Кита ʔатав мынэлкымык.
Элкыгъэт.
Оратватыляк нэльугъэн йъаяӄ.
Йъаяӄа пэчайвынэнат.
Ынӄоры рагтыгъат.
Ярак пыкирык, нэмэ рынӈынэн янръатвъат.
Ынӄоры эргатык, инъэ еп, нэмэ эквэтгъэт.
Лыгэн пэнин ръэт наяагъан тылек — лыгэн тэнпэнинэк  йъаяӄ нэльэугъэн.
Йъаяӄ напэчайвын.
Рымагтэты эквэтгъэт.
Ӄээӄын тылек, нэльугъэн ачьэӄ.
Ачьэӄа пэчайвынэнат.
Пэлӄынтэтгъэт ярагты.
Ярак пыкирык, нэмэ рынӈынэн янръатват.
Эргатык кыевык, ымыльо ӈыроргарэ эквэтгъэт.
Нэмэ нэльугъэн ачьэӄ.
Ачьэӄ напэчайвын.
Ынкъам лыгэн нылеӄинэт амрымагтэты.
Эргатык нэнининивын энмычгын — аны колё мэй нымэйыӈӄин!
Энмээм нааӈкатӄэн ынкъам нэйпыткуӄин нылгиныйыӄъэв.
Таӈэмыръагатле нэнанмыткоӄэн.
ЬГтвыльыт пыкиргъэт энмыйӈык.
Эвыр киткит рывэнтэннин энмээм, рэӄыр нэнъылилгъэн энмык ынкъам эвыр ныйыӄъэв рэсӄычетгъэт- — ытръэч льэльин тэвэнаӈ энатрык мыленин.
аӈӄы, эвын гэӄитылин, ӈирэӄ кавайӈыт гэнӈэлинэт.
Ынӄэн чейвыльын пыкиргъи.
Пыкиринэӈу иквъи ӄлявыл:
Какомэй!
Титэ ӈотӄэнат кэвэт гэнӈэлинэт?
Эвныпэ ръэнутэт ӈутку варкыт!
эквэтгъи ярагты.
Вулӄытвик наёпатын купрэн ынӄэн ынкы вальа гэнээльэ.
Нагтогъан купрэн — эвын ымыӈ ыннэн лылялгын купрэкин уйӈэ лёӈытвальын эгынниккэ.
Тэӈимыръэгынник гаквальатлен: ръэв, мэмыл, унъэл, рыркы, ʔотлеӄ, кэлильын ынкъам ӄутти.
Ынанытръаттагныкэн нэгтыгъэн ӄэйунъэл.
Ынкъам ытленъютэ имтинин, эвыр ынээльэ эвинвыкэ нинэтчыӄинэт.
Пыкирык — увигъэт, эвыр ынкэӄэй ӄамэтвагъат.
Эргатык нэмэ чейвыльын ининигъи.
Пыкиргъи, йытонэн купрэн, гитэнин ынкъам иквъи:
 Како, ынръам уйӈэ ӄол ӄэйунъэл!
Нэмэ рытваннэн купрэн ынкъам рагтыгъэ.
Лыгэн пытвакы  гынникыт ʔэмэннинэт, лыгэн ымыльо.
Нэмэ ӄынур айвэкэн гакваръоленат гынникыт.
Ынръам ӄэгръэв нэгтыгъэн.
Нэмэ ӄынур айвэкэнамэл тыӄин ынээльэ.
Нэмэ эргатык чейвыльын ининигъи.
Пыкирык — йытонэн, нэмэ гитэнин.
Нэмэ люур иквъи ынӄэн чейвылььн пыкитльэн:
Како ʔамын!
Айвэнрэтык тымӈэвыркыт гынникыт!
Вэлетлым!
Како мэй, како мэй!
Аны эвныпэ ръэнутэт ӈутку варкыт!
ʔАмын-ым эквэтыркын, тэнмавыӈӈогъэ.
Лыгэн эквэтгъи — аны гапэнрылен ынээльэ.
Лыгэн пыкиринэӈу, гынникыт рыманаӈавнэнат ынкъам рэгъи гыннигчыку.
Ынээльэ гитэнин ынӄэн ʔэмэтыльын — люур авынтылягты тымкыӄэйык инэнрэтгъи ынӄэн, гыннигчыку вальын.
Аны ʔэмэтыльэ гитэнин ʔэмэтйыръын — наӄам уйӈэ.
Тэӈэмынӈин рытэ рыпкирэннин ынӄэн ӄлявыл.
ʔАмын пыкирык люур ʔэйӈэвыткугъи:
Пурэл!
Ӄыёсӄэквынат гынникыт увэрачыкогты!
Рагтыгъэ эрмэчьын.
Ӄлявыл ӈытогъэ гыннэгчыкойпы ынкъам выквыгэӈкы атчыгъэ.
Люур ӈытогъэ пурэл акэркыльын.
Лыгэн пурэлынэ илкэ эмгынунэтэ нинэчвиӄинэт гынникыт.
Ымыльо ёнэнат гынникыт.
Ынкъам рагтыгъэ.
Люур чакыгэт ӈытогъэ.
Увэрагты ӄытгъи.
Люур ивнин выквычыкойпы:
ʔАмын, вэлер-ым тыльугыт.
Иквъи чакыгэт:
Микигыт вэтгавыркын?
ивнин:
Раӈӈытай-ым?
Ынръам лыгэнитык въисӄиквъи!
Амгынан етгъи?
Ванэван.
Вынэ итык ымыльо.
Гым-ым гаӈавтыӈэгым.
Эвыр нарамӈылёгыт, ӄиквын.
Мэӈин-ым мури мынвэтгав — гэнээльэ нывэтгавморэ.
Чакыгэт рэсӄиквъи ралкогты.
Ӄэглынангэт, пынлёнэн эрмэчьэ:
Мэӈин тури нывэтгавторэ?
Мэӈин-ым мури мынвэтгавмык — гэнээльэ-ым.
Вынэ ʔэми?
Нырэгъэн!
мынан-ым?
Ванэван, ӈыроргарэ.
 Пурэл, ӄыгтыгынат эӄылпэ!
Ынӈин эръэпыка лыгэӄылпэ!
Ӄыетгытык ымэн вэты эӄылпэ!
рэл:
 Ръэвкин чывипыт ӄыгтыгын — ныӄамэтванат!
Ӄамэтваплыткок, ивнинэт ынээльыт чакэтта:
Винвэ ымэн ʔиӄылӄут ӄычиӈкэтгыткы, росӄыткынык вакъок.
Ӄинэнрэтгытык, эвыр ювъэчитык.
Люур эрмэчьын иквъи:
Пурэл, ювъэт ӄыгтыгынат, аграткынык вальыт!
ляйвыръоӈӈогъат!
Люур эрмэчьэ упынъылининэт—аны гэвыргыргыръулинэт.
Лё-о-о-о!
Росӄыйӈын гакавранчелен, ынкъам рэмкыльыт люӈэрэтэ гитлинэт.
Эвыр нъэрэтынэт — ювъэтэ нэнъынунэт.
Эрмэчьэ ёнэнат ёвъаёчгык ынкъам иквъи:
Пурэл, ювъэт ӄыннэгынэт эӄылпэ!
Йылӄэтгъэт.
Эргатык инъэ кыеквъэт.
Пурэл рыгъевнин:
Ӄыгтыгын ынпыӈэвӄэй!
Йыннэн пурэлынэ ынпыӈэвӄэй, ивнин:
Энмэн мыӈиркыт, йытыйгот нэнтыгыт эккэтэ!
Ээй, ӄэйвэ, ынан трэетгъэ!
Виин эйъым мырагтыгъак.
Тиквъэк рэеты?
Ии, вынэ трэетгъэ, энмэч ныкэргыпэгым!
Рагтыгъэ пурэл, ивнин эрмэчьын:
Энмэн, ынан рэетгъэ!
Ээй!
Ӄырэги, аны эӄылпэ!
Ээй, ӄэйвэ, ниръытвигым!
Рэгъи пурэл.
Ӄээӄын вак етгъи ынпыӈэвӄэй, рэскиквъи.
Ынкъам эрмэчьэ ивнин пурэл:
 Кита, ръавпаръыттъым ӄыгтогын амгынонройпы!
Йытонэн ръавпаръыттъым пурэле.
Эрмэчьэ рэмкыльин ытлеӈи пиринин ʔэннэпы ынкъам ӄоймайпы, ринтынин ынӄэн ръавпаръыттъымэты.
Лыгэн ринтынэӈу, эвын арычга иргъи, эвын уйӈэ, элевтыкэ — гэчвилин.
Ынээльын чимгъугъи.
ʔАмын, како!
Нэткуркынимык.
Нэмэ эрмэчьэ пиринин ынӄэн ынээльын,ынӄэн ʔэннылвэекэн, нэмэ чит ринтынин ръавпаръыттъымэты.
Эвыр эймэквъи — мынгылгын йытонэн ынкъам увик ʔарэнэн.
Ынкъам ӄутык, ивнин эрмэчьын:
Нэмэ эрмэчьэ пиринин ынӄэн ынээльын,ынӄэн ʔэннылвэекэн, нэмэ чит ринтынин ръавпаръыттъымэты.
Эвыр эймэквъи — мынгылгын йытонэн ынкъам увик ʔарэнэн.
Ынкъам ӄутык, ивнин эрмэчьын:
Кита гымръам мыпэнрыгыт!
Ии, ӄэлюӄъым, ӄинэгитэги!
Эрмэчьын пиринин рэмкыльэ ʔэннэпы ынкъам ӄоймайпы, ринтынин ръавпаръыттъымэты.
Чит тэрэмкыльыӈэ итгъи, ʔэквырга гамынгыпэрӄылен.
Эвын арычга иргъи эвын элевтыкыльин.
Вакъогъэ рэмкыльын.
Оратвак ивнин пурэл:
Кита ӄыгтогынат ынкъам ӄынпыркынэт левытти.
Эвыр раныйпыӈатыркынат, ӄычиӈкэтыркын кагынмылгын ынкъам ӄыркыплыркынат.
ʔамын нивӄин:
И-и-и-и!
Како, вытку тыгъевык!
Како ʔамын, ʔотчой тыйылӄэтык!
Ӄутгъи эрмэчьын.
Ынръам рэмкыльин ытленъюнин левыт йытонэн пурэле.
Нэмэ мэлынӈин рыннин, нэмэ мэлтэӈынӈин итгъи, ӄынур эрмэчьын.
Ӄамэтвагъат.
Ынкъам ӄэмиплыткук, иквъи рымагтэты эрмэчьын:
Кита, мэӈин мури райыӈӄэн яраӈы мыныйъогъан?
Мэӈин-ым тури ӄыйъогыткы!
Кынмал мыныйъогъан, — иквъи рэмкыльин ынээльын.
Найъогъан яраӈы, рэсӄиквъэт, ынкъам пынлёнэн рэмкыльэ:
Ӈотӄэн леӈытэӄ таӈычьыгыргын яраӈы?
Танвэлваӈа эрмэчьын ӈытосӄычатгъэ ынкъам эйпысӄыченнин ярачыко ынээльын рэмкыльыргин.
Выквэн тытляйпын, ымыӈ ʔаӄанвантатыӈ вальын, ымыӈ эӄымлягэӈэты нотасӄычыкогты рыгыткогыргын вальын.
Эрмэчьэ ивнин:
ʔАмын тэӈычьээркын?
Ии, вынэ тытэӈычьээркын!
Пурэл!
Уттэ, пыгмытӄа, эӄылпэ ӄинэрэт!
Траркыпчевыгыт!
рынлевнин.
нутэсӄыгиӈкы нытваӄэн, ынкы пиӄымчегиӈкы.
Лыгэн вайӈыгъэ ээк ӈылетыльын.
Ӄлявыл кэрыпгъэ ынкъам ӄутгъи.
Рывэнтэннин тытыл эрмэчьэ ынкъам рэсӄиквъи.
Аны гантосӄычатлен ынээльын рэмкыльин ынкъам эйпынин тытыл.
ʔЭптэ тыттэтгъи расӄыткынэты, онаквыргэпы гитэнин эрмэчьын ынкъам ивнин:
ʔАмын тэӈычьээркын?
эрмэчьын.
Тэгрэтгъи расӄыткынгыпы ынкъам ивнин пурэл:
Ынӈэ гыт инэривлеткэ!
Ынан гымнин ытлеӈи!
Ивнин ытлеӈи:
Кита уттэ, пыгмытӄа ӄинэрэтги!
ынкъам нэнынлевын ярачыко эрмэчьын.
Аны лыгэн эрмэчьын тылвык гапэгляръолен!
йӈэ гэтэлпылин эрмэчьын — гэлвылин.
Рагтыгъат ымыльо ынӄэн армачьырагты.
Ӄамэтвагъат.
Ынкъам ивнинэт ынээльэ:
Вынэ ынкъам мынэквэнмык!
Люур пурэл иквъи:
Вынэ чамъам рэпкирӈытык!
Этъопэл йъаяӄо рэнъэлӈытык.
Мылпынрытык йъаяналга ӈыраторэ.
иквъи.
Пурэлынэ пынрынэнат йъаяаналга, ынкъам найпынат нэлгыт.
Ынкъам ивнинэт пурэле:
рэнълӈытык!
И-и!
Рымагты варкын ръэвритльу.
Ынӈин-ым тивтык, ымэн ваа?
Ынкъам ӈыроӄавык — вэӄын-ыннээн мэмлыткынык варкын.
Ымэн вэтъым ӄывалёмгытык!
И-и!
Таам, мытэквээркын!
Пурэл иквъи:
ʔАмын вэлынкыӄунэтури!
Ытлён эеткэ нъиттык, пытӄытъытавмэнӈыӈӈогъак.
Игыр-ым трэквэты ынъевэты.
Таам-ым, мытэквээркын!
ынъевэты.
эльэ ивнинэт:
Ӄээӄын вак, эквэтгъэт рымагтэты.
эмэ нэльугъэн ӄуйым, нэмэ ынкы нэльугъэн ръавыйӈын, ганомлен аӈӄачормык.
Нэмэ ӄынур тарыркаӈа нэнтыгъэн.
Нэмэ ынээльэ ивнинэт:
Таам, мынэквэнмык!
Эквтгъэт рымагтэты.
вакъогъат.
Аны лыгэн ӈоон ынкы нывъэнульэтӄин ытлеӈи.
Ынээльэ ʔэйӈэвнин ытлёӈи.
Ӄыетги-ым!
Ытръэч ʔэйӈэгъи:
Ко!
Ко!
Ынээльэ йъонэн ытлёӈи ынкъам ʔинничгэннин.
Ынкъам эквэтгъэт ярагты ытръэч ӈыроргарэ.
Ярак пыкирык, вытку ӄамэтвагъат.
Льэленръугъи.
Яврэнаӈ нэмэ нэльугъэн ынӄэн йъаяӄ.
Таӈамӄынйъаяръок нырэӈэтӄин.
Ӄулигивик люнльутэ нэнтыгъэн ытлеӈи, йъаяӄо нъэлыльын.
Этъым миӈкы нанмыгъан тиӈурэ эвытлым вылгыпа.
С.
Ынраӄ ынӄэн айгысӄыӈӄаткэната нэнаранмыӈӄэн айвалыӈӄачкэн эӈэӈыльын.
Наӄам ыргичгу таӈгэмо нытваӄэнат, тэнлюнльувылгыльыт ытри ӈирэргэри.
Вачаӄ  ынӄэн айгысӄыӈӄачыльа нэналгэранмыӈӄэн айвальыӈӄачкэн эӈэӈыльын.
Энмэн, нивӄинэт, этъым вай тэленъеп, ыннэн эӈэӈыльын ганымытвален айгысӄыӈӄач, ӄол-ым — айвалыӈӄач.
Ынраӄ ынӄэн айгысӄыӈӄаткэната нэнаранмыӈӄэн айвалыӈӄачкэн эӈэӈыльын.
Наӄам ыргичгу таӈгэмо нытваӄэнат, тэнлюнльувылгыльыт ытри ӈирэргэри.
Вачаӄ  ынӄэн айгысӄыӈӄачыльа нэналгэранмыӈӄэн айвальыӈӄачкэн эӈэӈыльын.
Айвалыӈӄачкэната эӈэӈыльэ гэмо нинэлгыӄин айгыскаӈаӈыльиӈын.
энэӈыльын таӈвэнъым эӈэӈык ныркурӄин.
Ӄол гитлин айвалыӈӄачкэн эӈэӈыльын гуӈэтлин орвъамата.
тэлмиӈын ӈоонӄо, ʔораыныкы нылеӄин.
Таӈванэваным нычимгъугъэн ʔоравэтльан, лыгэн нылеӄин.
Вай пыкэрычгатгъэ ыныкы тэлмиӈын, лыгэн пыкиринэну вааралеткольатыӈой ʔоравэтльагты.
Ӄынвэр эвыр вай лявтэпы лыгэн рытъылявыӈӈонэн вааралейвык.
Нивӄин айвалыӈӄачкэн эӈэӈыльын.
ʔЫмӈот, иʔам ръэнут ынӈин итыркын?
вай лявтэпы лыгэн рытъылявыӈӈонэн вааралейвык.
Нивӄин айвалыӈӄачкэн эӈэӈыльын.
ʔЫмӈот, иʔам ръэнут ынӈин итыркын?
чыпъынтой.
Орвоор ымы ыныгрээн чыпъынтой.
Наӄам вэлер киткит гэмэчымлетэ орвоор.
Наӄам льэлеӈкы.
Нэмэ тотчьыпынтольын пэнрынэн.
Нэмэ нотасӄычыковты чыпъэтгъи.
Вытку этъоӄайӄын чыпъынтой.
Ынӄо вакъогъэ нутэсӄык тэлмиӈын.
Лыгэн вакъогъэ-ым, ынраӄ ʔоравэтльано нъэлгъи.
Йъонэн ынӄэн уӈэтльэн ʔоравэтльан.
Ӄытлыги, ынӄэн айгысӄаӈаӈыльиӈын.
Ӄулильэтгъи айгысӄаӈаӈыльиӈын:
вэчьым ынӈин тритгъэ, эченур-ым ынӈэ лейвык апаака!
Ваа?
Ӈан нотагты лымӈэ уӈэлык лыгэнъым лымынкыри.
Валёмгъэ?
Ӄэлюӄъым!
Ытръэч-ым вай ӄырым пэнээмил мынтыгыт, ынраӄ элвэльинэмил.
Эквэтгъэт амъянра.
Рагтыгъэ айвалыӈӄачаӈаӈыльын.
Ӄол-ым нэмэ риӈэгъи панэнагты.
Ынӈин ганымытваленат нэмэ, горатваленат.
Ӄулигитвик льэлеӈкы уӈэлгъи ынраӄ ʔыттъэ айватлеӈӄачаӈаӈыльын.
Нылеӄин лыгэн нотагты.
Люур вай, авынтыляма чама эмнуӈкы вамачы, аӈӄайӈын ʔыттъыёча ынык ининигъи, лыгэн ныягнавылгыӄэнат.
Аӈӄайӈын лыгэн ӄынур ваамиӈын ныпылыльэтӄин.
Алымы льэлеӈкы гаӈӄаръолен, чама?
эмнуӈкы!
Ванэван ынӄэн айвачыӈӄачаӈаӈыльын вачаӄ ныпэлӄынтэтын, лыгэн нылеӄин аӈӄамэмлыгъет.
Колё нылгэйычгитӄин!
ʔЫттъыльын лыгэн нылеӄин кытмэмлыгъет.
Гъоравэтльама.
Вачаӄ ванэван ныпэлӄынтэтын.
Люур вай авынтыляма орвоор ʔытву нъэлгъи.
ʔЫттъыт-ым ӈэлӄивръугъэт ʔытвыткынэты ынкъам тэвыльо нъэлругъэт.
Ынӄо тэвыльатыльатыӈогъат ʔыттъыгинив, наӄам ʔоравэтльано гэнъэтлинэт.
Ынӄэн-ым этын льыльу нитӄин.
Энмэч нылгэвэтгавчетӄэнат тыляма.
Аны галгайычгэръочгатлен тыляма!
ʔЫтвъэт лыгэн нинэлгинтысӄивъюуӄин, вачаӄ ванэван натчатын.
Таӈванэван найылгавынат тэвыльымкын, нылгэтэвыльатръоӄэнат, наӄам эвыр ныӄулильыръуӄинэт, нытипъэйӈэръуӄинэт.
Панэна нылеӄин рымагтэты, ванэван ныпэлӄ ынтэтын.
Ако-како, вай ӄынвэр мимыл люур эрэтгъи!
Тэӈуйӈэ имлыкэ нъэлгъи, нэмэ пэнинэмил нъэлгъи, льэлеӈкы.
Люур мимыл ӈоонко умэкэтгъи, ынӄо вэтчагъэ — эвын ʔоравэтльан.
Эвыр ʔытвыльын ынкэӄэй эвын магляльо гэнъэтлин.
Ынӄо иквъи.
Вынэ мъатчагъан, кыргам-ым эналваквъэ тымык.
Ӄытгъи ʔоравэтльан.
Ӄытлыги, ынӄэн гатвален эйгысӄэӈэӈыльын.
Лыгэн эвыр пыкиринэӈу гэӄулильэтлин эйгысӄэӈэӈыльын:
Эээй!
Ынӈатал-ым тылгипэӈъивэтык рыпэт!
Вынэ ʔэквырга тылваквыт!
ʔАтав-ым нивӄинэт, мэчынкы эӈэӈыльигыр.
Вынэ мигрин-ым тытаӈылваквыт тымык!
Вынэ опопы ратан, ʔэтки тыпаагъак!
Вынэ ынӈэ апаака, чеӈэр гыр рэнанманӈэ, ӄэлюӄ-ым лыгэн гым мытымӈэтвак.
Вынэ ӄырым нэмыӄэй ынӈин тритгъэ!
Ии, вынэ ӄэглынангэр!
Энмэч мынрагтымык!
Эченур ынӈэ таӈӄонпы ярачыко энъэлкэ, ӄылейвычьээркын нотагты!
Ээй!
Валёмгъэ?
Ии!
Ээ, энмэч мынэквэт!
Ынӄо эквэтгъэт амъянра.
Рагтыгъат ымыльо.
Нэмэ ынӈин ваӈӈогъат тъэр гивиӈитык.
Аны нылгигынрырэтӄин таӈӄонпы айвалыӈӄачкэн эӈэӈыльын тэӈэмӄынгивик.
Кынвэр вай ӄулитгивик эйгысӄэӈэӈыльын ʔыттъэ нотагты ӄытгъи.
ʔАмын-ым аны нылгичьэчеӈэтӄин!
Нылекин лыгэн нотагты.
Люур вай таӈавынчьачаӈанмачы тиркытир лыгэтгытлягнаӈӈой.
Эвыр гэлгимэйӈэтлин тэркиӈын.
Таӈванэван-ым нычимгъун эӈэӈыльын, лыгэн нылеӄин, энмэч нивӄин.
Этъым, элеръуркын.
Алымы еп ʔаӄаляръоӈ льэлеӈкы.
Тиркытир вай лыгивтытвиӄээтгъи ʔораныкы.
Ӄынвэр эвыр ʔыттъин рыгрыгыт тылвыгъэт.
ʔЫттъыт нылгъэйӈэръуӄинэт.
Ӄынвэр ымы ʔоравэтльан иръытвыръуй ынкъам нывытрыкавралыльатӄэн эмъэӄэлвэ.
Энмэч нылгэвъэӈӈольатӄэн.
Ӄынвэр вай тиркытир эрэтгъи.
Нутэсӄык ирык, ӄытлыги эвын эӈэӈыльын айвалыльын.
Ивнин:
ʔАмын, како ытлён иʔам эрэегтэчӈыкэ итгъи?
Вынэ ӄун тылвавык ʔэквырга!
Ако вынэ ратанӈавӈэн, лыгэнитык ʔэтки вай ӄымэк тынмыгыт!
Вынэ ӄун ӄэглынангэт!
ʔЭтки ратанӈавӈэн!
Энмэч мынрагтымык!
Ии!
Ынӄо рагтыгъат.
Ӄол-ым ынӄэн ынин ʔыттъыт гэлгилвыръулинэт рагтыгъэ.
Ынӄо-ым тампаагъат ынӈин итык.
Ӈивкинэт, энмэн, тэленъеп, кол гынниӈн ыттыльын Чивтыгиӈ ганымытвален нымнымык Уутэк.
Чивтыгиӈынэ имыръэгынник нэнанмыӄэн элек эвыр льэлеӈкы.
Ытлён эӈэӈыльу нитӄин энмэн.
Элеръугъи.
Чивтыгиӈынэ ӈэвъэн ивнин:
Кита ӄун мильуткук, йъарат торатвагъак ильуткукэ.
Ӈэвъэнэ ивнин:
Ии!
Аны энмэн ʔотчой ныкитэ гильуткулин ытлён.
Люур авынэльотковты паагъэ, ӈэвъэн ивнин:
Ратанӈавӈэн!
Ӈэвъэнэ ээкэт рынлевнинэт.
Ильуткуплыткук, Чивтыгиӈэ ӈэвъэн ивнин:
Вэчьым ытлён нагтыркынэгым рочгынотайпы рочгаӈаӈыльа.
Еп инъэ ӈэвъэн ӈытогъэ, ынӄоры рэгъи, ʔываӄочегты иквъи:
Ынръам ӈоты ръэнут амгынонаӈӄайпы увъетгъи!
Чивтыгиӈынэ ӈэвъэн ивнин:
Ынӈин вальэгыт!
Еп айвэ эльоткома тиквыт, эргатык рочгынотайпы нарагтыгым.
Ынкэкинэтэ эӈэӈыльэ, этъым, энаранмыӈыркын.
Кита лымӈэ ӄыёпатгэ!
Ӈытогъэ эвыр пэтлеӄэй рэсӄиквъи ынкъам ивнин:
Анӄачормык ʔытвыльыӄэй ӈыпэгъи!
Ӈирэӄ ʔоравэтльат тыттэтгъэт Чевтыгэӈына ярагты.
Чивтыгиӈынэ ивнинэт ынӄэнат ӈирэӄ ʔоравэтльат:
Гок, ʔамын еттык?
Ии, мытъенмык!
Рочгынотайпы етыльыт ʔоравэтльат ӈирэӄ, ӄол мачынпыӈ вальын.
Чивтыгиӈынэ ӄамэтвама ивнинэт:
Како ʔотчойпы ныръэтури эӄэльуӈ?
Мачынпыӈ вальа ивнин:
Энмэн мурыкэкыльэ эӈэӈыльэ йытыйгот нэнтыгыт.
Чивтыгиӈынэ ʔаӄачьовты ивнинэт:
ʔАмын-ым, гым ӄырым мэквэтык ыяагты!
Ытлён иквъи:
Вэлер ӈотӄэн валы мынӈивын, ӄынур гым трэлӄыты ыныкагты.
Эченур ынӈэ тыляма эгитэкэ ӈотӄэн валы!
Чивтыгиӈынэ ръысӄыёлгык ёнэн.
Ынкъам ивнинэт:
Таам, ӄэквэтгытык!
Ынӄэнат ʔоравэтльат эквэтгъэт.
Ӄытлыги, ынин ынӄэн, этъым, кэлы.
нӄэнат ʔоравэтльат гэпкитлинэт рочгаӈаӈыльык.
Рочгаӈаӈыльа ивнинэт:
ʔЭми Чивтыгиӈ?
Никвъэн:
Уйӈэ!
Ытръэч ӈотӄэн валы тыӈивынин.
Рочгаӈаӈыльын иквъи:
Кита мынгитэн, миӈкыри вальын!
коргаквъэ:
мыяагъан!
етык, пэнин гэтаё валы, миӈкыри ӄун юрэӄ ратымӈэвы.
валы рочгынотак вак, миӈкыри ӄун ӈотӄэн валы, ӄытлыги, ӄырымэн, ӄытлыги ынин.
Чивтыгиӈын кэлы.
Нэмэ рочгынотальын ӄолетъылё ʔытвыткугъи.
ʔЫтвытконвэпы етгъэт, эвын гэръэвылинэт.
Ярагты кытгынтатгъэ, валы йыннэн — эвын уйӈэ.
Аны энмэн гэлӄыритлин ʔотчой!
Уйӈэ вагъэ аваляка.
Колё нычимгъуӄин!
Ӈэвъэн ивнин:
 ʔЭми валы?
 Ӄоо, ванэван мыльун.
 Вэчьым мэкына йылын?
Ӈэвъэнэ ивнин:
-.
Аны ʔэквырга тивыркынигыт, ванэван мэкына лымӈэ мыйылын!
Вулӄытвик рочгаӈаӈыльын ильуткугъи.
Люур авынэльоткогты иквъи:
Гоок, гоок, эвыӈан Чивтыгиӈын, ӄытлыги, кэлы ӈутку ӈирэче гивигъи!
Чеӈэт лыги гъэлерэлин.
Эты лыгэн трататкынъеӈын Чивтыгиӈ-.
утэльын Чивтыгиӈ ӄолетъылё ʔытвыткугъи.
Чивтыгиӈ кааткынэты ёпылӄэквъэ.
Ынӄо виригъи, ӄотырыкы иквъи:
Ытлён колё рыркы нымкыӄин!
ʔЫтвыльын рымагтэты нылеӄин.
Люур галгаӄай амноӈгыпы етгъи.
ʔЫтвыткынык вакъогъэ.
Чивтыгиӈ ивнин галгаӄая:
Мэй!
Чивтыгиӈ!
Ытлён итык тури въиткуркынитык.
Ынӄэн рочгаӈаӈыльа нэтэмъюнтык: ӄырымэнат рыркат йъоркынэткы, ынӄэн гилгилти ынкъам кытрат.
Чивтыгиӈынэ ивнин галгаӄай:
Таам, ʔамын, эӄуликэ ӄытваркын!
Ӄырым льэлеӈкы гыт ӄопалго мынылгыгыт!
Галгаӄай нэмэ риӈэгъи амноӈэты.
Ӄытлыги, нэмэ ынин кэлы, Чивтыгиӈын.
ʔАмын-ым рыркак ӈыпэгъэт —колё рыркы гилгилык!
Эчги милгэрыткуркыт — люур эвын уйӈэ эгилкэ.
Чивтыгиӈын ʔытвыйыръын мэмлыткынык ныкамаграӄэн.
Чивтыгиӈ чыпъэтгъи мэмлычыкогты.
Люур ынӄо эвын пиврэгъи— эвын эвырвэйӈын.
Ынӄэн ынин ʔоравэтльат, мэмлыткынык вальыт, титӄэннинэт эвырвэйӈа.
Ынӄо Чивтыгиӈ ивырвину гэнъэтлин.
Риӈэтэ рагтыгъэ чама мэмлыеквэ, аӈӄа-  чормэпы пиврэгъи ныкитэ эвырвэйӈын.
Эвырвэйӈын ӈыпэгъи, гырэлгъи нотасӄыт —  кынык - эвын ынинэт ʔытвыйыръыт йытонэнат лыгэн пэнинэт.
Чивтыгиӈ рочгаӈаӈыльа тымык лывавнэн.
С.
Рэӄокалгын ынкъам ӄэпэр
С.
Ӄынвэр тэӈъэнӄэквъи.
Ынӄо вытрынтэтгьи ынкъам ынкы йылӄыӈӈой.
Энмэн, рикукэтэ льунин оравэтльэн ыннымай вээмык, ынраӄ ынкы лыгэн ӄамэтвальатымгогъэ.
Ӄынвэр тэӈъэнӄэквъи.
Ынӄо вытрынтэтгьи ынкъам ынкы йылӄыӈӈой.
Люур вай ӄэпэрэ лыгингынтэвнин йылӄыльын рэӄокалгын.
Ӄэпэрэ ивнин.
Ако, ынраӄ нырэӄигыт?
Вынэ вай-ым ыннымай нинэнъюйгым, иӈӄун микынэ атольаткэгты.
Микын-ым ыннымай?
Гымнин, ӄэлюӄъым микын!
Како, элымӈэ, мэй, гынин!
Ынраӄ-ым миӈкыри тымыткон ыннээн?
Лыгэн-ым ыёоргык тынпылӄэквъэн чиниткин налгыӈойӈын ынкъам ынкы галгэноратвавлен агтока.
Вытку лыгэтъымпыгтыӈӈой налгыӈойӈын, вытку тыгтон.
ʔАмын-ым, эвын галгагновлен, ынӈин ӄун вай мыкэльын тыгтон ыннанэнагток налгыӈойӈа.
Ако, элымӈэ, мэй!
ʔАмын ʔэптэ гым ынӈин митгъэк!
Вынэ ынӈин ӄитги, наӄам мэтъамайӈыналгыӈойӈыльэгыт, гымык мыкыӈ вальын рагтоӈын ыннээн.
Ээ, вынэ мынпылӄэвын налгыӈойӈын!
ʔАмын-ым, гэнпылӄэвлин налгыӈойӈын ыёоргык ӄэпэрэ!
Аны ганпылӄавытвален ʔотчой, наӄам нылгичьэчеӈэтӄин.
риӄукэтэ ӄэпэр!
Рэӄокалгын ʔыръэ кыеквъи.
Ивнин риӄукэтэ:
ЬГмто, еп атъымпыгтыӈӈока?
-Вынэ ʔэтки!
Энмэч ымы илюльэтык тылвавыркын!
-Ако, вынэ мыныгтон!
Олё-колё, вынэ леӈытаӄ ынӄэн лыгагноквъэ!
Яаав, гым эченур янор амгымнан мамтааӈыткон, йъарат атааӈыткока рытык ʔэтки акавкэгыргын!
Вай гымнин ынӈин гатвален!
Ынӈъэм ӄырымэн ынин тайкыёттэ ыннымагтэ.
Аны ынкыпэ гэӄитылин налгыӈойӈын ӄэпэрин, лыгэн ӄуйвик ыпэ.
Эквэтгъи рэӄокалгын омкычыкогты.
Аны ынраӄ наӄам горатвален эеткэ рэӄокалгын!
Люур вай кытавэтываӄ рэӄокалгын ӄулильыръуй ечьаннопыткынгыпы:
Рай-рай-рай-рай!
Тымкылевтыт!
Аны ӄэпэрӄэй гэтэгъентитлин ӄойвэткынык!
Люур ройпытгэнравнэн налгыӈойӈын, налгыӈойӈыкэн нэлгын тыгинрэтгъи ынкъам гэгынтэвлин ӈанӄэн нотагты.
Ӄынвэр рытаалгылявнэн налгыӈойӈын чиниткин, миӈкыри ӄун нылгитъымпыгтыӄин налгыӈойӈын чама нылгэчыгычаӄэн.
Аны ганӈэнайпылен ӄапатчыӈын!
Пэлӄынтэтгъи панэнръэта, гэлӄыритлин рэӄокалгын.
ӄэпэр рэӄокагты:
Иʔам ытлён ʔыръунтыльэтыркын?
Ынӈатал нылгинъыръигыт!
Рэӄокалгын нылгиӄынӈэтыльэтӄин ʔыръэ.
Ынӄо иквъи рэӄокалгын:
Вынэ ʔэтки, тылгитъылыркын!
Энмэч гымнан таӈгэмо гыт!
ʔАмын-ым, ивкэ ӈотӄэн мутлымул ӄыннэгын, Миӈкыри ӄун ʔэтки, тылгитъылыркын, рыпэт гымнан чинит ʔаӄантоӈ.
Эченур ынӈэ атаалгылятка, ӈанӄэн энтыскэты ӄыттъысӄиквын мутлымул!
Лыматльан-ым ӄэпэр нэмэ валёмгъэ.
Гэвинвыркылелин риӄукэтэ.
Эчги ӄэпэр энмэты пыкиргъи — упынъылинин риӄукэтэ.
Рэрэннин эвтылягты.
Ынкы раквачагъэ ӄапарчыӈын.
Нэмэ тэмъюгнин риӄукэтэ.
ныппылюӄинэӄэй.
ʔЫвэӄуч тэмпэнин ивинильын.
ʔЫвэӄучин нынны — Кивлын.
ʔЫвэӄуч нивиниӄин таӈӄонпы аӈӄагты.
Эвыръым нымэмылёӄэн.
Ӄынвэр ӈан ӄулитгивик лыгоратвальатыӈӈой.
Энмэч лыгэн эвэнэнвык ныткивӄин ӈирэче, мэӈинрин эвыр ӈыроча.
Ынӄо-ым нырагтыӄэн, ӈэвъэнэ нинивӄин:
Ытлён иʔам лыгоратвальатыркын эвэнэнвык?
Э-эй!
Лымаляквъэ ӈэвъэн.
Нэмэ ӄолетъылё нивиниӄин.
Эвыр этъо оратваӈ нитӄин.
Ӄытлыги, ынӄэн аӈӄагыннэкык ныраӈавтыӈӈыӄэн.
Ӈэнку мэмыл льунин, ивнин, янор яалеӈӄач йъонэн мэрынрэӄэй:
ʔАмын ынраӄ ӈирэмури тылгирэтумгэвӈыркын!
Мэмыля нинивӄин:
Ытръэч ӄун малчамъам, ымы мимлычыку чамъам ратвагъа.
Аны ынан-ым ӄонпы гэлыткынык мытратваркын, эвыр ӈутку ыёоргык ӄача, вай гынык ровтытванвык.
 Ытръэч ӄун эвын лыӈыр ванэван ыннанванвэпы мыровтык, ӄолетъылё ӄолеаквыргэпы ныровтэгым.
 Аны кытэӄэй ӈотӄо ынан ӄыровтыркын!
Ии, опопы ынӈин!
Ӄынвэр вэтгочнэн ӈавмэмыля.
Ынкы нымытваӈӈой ӄлявыл, ӄымэл ытлён таӈӄонпы гэлыткынык ваӈӈой.
Ынкы ымльаляӈэт вагъэ.
Нэмэ кыткытык эвэнэльатыӈӈогъат ӈан ʔоравэтльат.
Ӄол нитӄин нычейвыткуӄин Кивлын ӄолеванвэты.
Ӄол нэнтын ӄолетъылё ивинильэ нанмын мэмыл.
Ӄытгъи ванвэты Кивлын — эвын гэмутлытъылин аквыргык камлелы.
Ынръа галгэглёлен клявыл, энмэч лыгэтэрӈыльатыӈӈой.
Ӄэйыӄын аӈӄак вагъэ, ынӄо рагтыгъэ.
Ӄол мэмыл тымнэн.
Аны ʔотчой гатвален аӈӄак!
Ӄынвэр ивнин ӈэвъэнэ:
Иʔам ытлён лыгоратвальатыркын?
Ӄэйвэ этлы эръэкыльигыт?
Вынэ ӄун итык ванэван, ытръэч ӄымэк гэлгэлгыпы тытвак ынкъам ынӄэната горатвайгым.
Опопы игыр тыпаак аӈӄайпы ивиник.
Вынэ ӄэглынангэт!
Нылгэлымалявӄэн ӈэвъэн.
Ынӈъэм ынӄэн чит гаӈавтынлен мэмылык.
Энмэч опопы амамноӈгыпы мынъэлык.
Ии ӄун, ӄынвэр ʔэтки рараквача аӈӄайпы гынниӈӈыттык.
иʔам ынӈин нитӄин?
аны колё рыгыльычгын!
Таӈӄонпы нэнанватыльатӄэн энмысӄык.
Иъонэн Кивлынэ.
Ивнин:
 ʔАм, еттык!
Ии!
 Мэӈӄо?
Вынэ нотайпы!
Э-эй!
:
Нэмэ моонэн рывэтгаватъёк:
Амгынан вальэгыт?
Ии!
ʔАм, ӈирэмури мынтумгэвмык!
Вынэ лыгэн-ым, ии ӄун!
Таӈвэтгыры нытваӄэн ӈавысӄатчыӈын.
Нэмэ ынкы нымытваӈӈой Кивлын.
Ӈэнри татайӈанӈыльатыӈой, ылвагэлельатыӈой ӈэнрилы.
Нэмэ ынкы гэтгивиткулин тъэче.
ол итгъи энарэргъэ ӈэвысӄэт, ӈинӄэй ярак пэлянэн.
Ыргин-ым нэнэны ӄынвэр гэмэйӈэтлин, энмэч гачайвыткоӈӈолен эвыр ымы гавэтгавыӈӈолен.
Гэквэтлин ӈэвысӄэт лыгэн амноӈэты, наӄам лыгэн нэнэны пэлянэн амрак, миӈкыри ӄун ганӈэнайпылен ӈэвысӄэт ʔываӄочегты.
энмытагнэты лылепгъи — ӈэнку эвын нэнанвыльатӄэн ӈэвысӄэт.
Льунин.
Тыттэтгъи энмыткынэты.
Пыкиргъи.
Рыгытӄыльойӈавиӈа ивнин:
Кыкэ, ӈавыл, ети!
Ии!
Мэӈӄо еттык?
Вынэ ӈаан ӈоонӄо!
Э-э!
Нырэӄигыт-ым?
Вынэ вай вэтъынтальэгым!
Э-э!
Ынӄо пытляӄ ынкы ваӈӈой ӈэвысӄэт, чама эвыр нэнамӈылёӄэн:
Амгынан ӈутку вальэгыт?
Элымӈэ, ӄлявыл мэӈӄокэн!
Миӈкыри-ым вальыт ынин эвиръыт?
Ӈан-ым ынӈин, ынӄэн ынӈин.
Лыгэн таӈымыльо тывыльаннэн лыгэтаӈвалёмкы.
Миӈкыри-ым вальытъымыльын?
Ынӈин ынин вальын увик.
Лыгэн ымыльо нэнатвыльатӄэн.
Элымӈэ, миӈкыри-ым льулӄыл вальын?
Ынӄэн ынӈин, гэмэчлелюӄэглин.
Гапойгылен-ым?
Ии, вэлерынӈэ лыгэтаӈпойгыльын.
Ээй, вынэ эты мэӈкаӄэнайӈын!
Этъым аны!
Пытляӄ нинивӄин лыгиӈэвысӄэтэ:
ʔАмын ивкэ, мынымлючитыркын!
Вынэ эвыр ӄэглынангэр!
лыгитэгъеӈгъи ӈавысӄатчыӈын.
Ынӄо мылёмгонэн лыгиӈэвысӄэтэ.
Нинэмлюӄин, ӄынвэр  галгэрайылӄыӈыӈочгатлен ӈавысӄатчыӈын  .
Ӄынвэр эвыр вай, авынмылёгты йылӄатычгатгъэ.
Рыпаавнэн мылюк.
Ынкы вальын уӄӄэм пиринин ынкъам рынлевнин пэнъёлгын.
Мэмылмытӄа энатыёнэн уӄӄэм, пэнъёлгэты рытрилнин.
Нылюлюкыльэтӄин мытӄымыт.
ʔАмын-ым гэлгитгылетлин мытӄыпат.
ылгъомрыйылӄатӄэн ӈэвысӄэт энмыкэн.
Гылянгмытӄиӈа инэттъынин льолӄылгыпы эвыр лыгэн гамгайылгыйыргэпы.
Аны лыгипэтле гэвъилин, наӄам гэлгикымгытчитлин, миӈкыри ӄун гэнлывэтъюулин!
Ынраӄ нэмэ энанвысӄоолгыткынык рывакъовнэн, ымы выквэпойгын рыпириткувнин — ʔамын-ым эвыр ʔоптыма энанвыльын гэнъэтлин; рыннымыттатэты гэвъилин, ынкъам ʔоптыма тэнӈыткульын нывакъотваӄэн энанвысӄыёлгыткынык.
Ынкы пэлянэн, анӈэнрагтыгъэ ярагты.
Пэлянэн въэльиӈын.
Ярак пыкиргъи ӈэвысӄэт, эвын нувичвэтӄин ӈинӄэй ярак, миӈкыри ӄун гэгыттэпэвӄэетлин.
еп ытлён ягталма тэмпэнин ягнальын ʔываӄочегты ынкъам кынмал ныныттэтӄинэт ылваймакыт энмыткынэты.
Пыкэртыляма еп нываӈэйпыӄэн ӈавъанэты:
Мэ-эй!
Ӄывинрэтчыӄэ-эв!
Таӈванэван ночыткогъан.
Ӄынвэр энмык пыкиргъи.
Нэмэ вай ваӈэйпыльатыӈ Ӈэвъэ-э-э-н!
Аны ӄывинрэтчыӄи-и-ив!
Како ʔамын, йъэлыги тэнӈыткульэркын!
Аны эӄылпэ ӄывинрэтчыӄив!
Ӈэвъэ-э-э-н!
Аны ӄывинрэтчыӄи-и-ив!
Како ʔамын, йъэлыги тэнӈыткульэркын!
Аны эӄылпэ ӄывинрэтчыӄив!
Вэнлыги ванэван ночыткон, ытръэч ӄынур нытэнӈыткуӄин.
Ӄун миӈкы рыннымыттатэты гэвъилин.
Ӄынвэр ганӈэнайпылен ӄлявыл:
И-ик, ытлён иʔам йъэлыги тэнӈыткуркын!
Аны ӄывинрэтчыӄив!
Ээй, вынэ ынӈин мынытвачет!
Кытгынтыттатгъэ энмыткынэты гапойгыма.
Пыкиринэӈу пойга увэкэпы тынпынэн ынкъам ринтысӄивнин эвтылягты пойга.
Ынӄо чыкээквъи ӄлявылчыӈын.
Нивӄин:
ʔАмын, тыттэӈэт, вэчьым тынмыгъан?
Эвтылягты кытгынтытагратгъэ, гитэнин — эвын въэльиӈын, наӄам гэлгикымгытчитлин гылгын.
Ӄэйвъэм ӈэвэӄ нычимгъуӄин Кивлыӄэй, нивӄин-ым ӈэвэӄ.
Ръэрэӄэ мэвын ынӈин рыннин?
Ынӄо рагтыгъэ ченэтрагты ӄлявыл.
Пыкиргъи ярак.
Ӈэвъэнэ ытръэч ʔэӄэтлемнин, ынӄо ивнин:
Раӈӈытай-ым?
Чеӈэт ӄыӈавтыӈыркын нутэк чама аӈӄак!
Энмэч ӄэквэтги!
Аны ванэван ынӈин митгъэк.
Лыгэнитык гымнан лыги, гыт ӈирэче гаӈавтыӈэгыт — аӈӄагыннэкык ынкъам эмнуӈкы ӄолеӈавысӄатчыӈык.
Энмэч алва ӄылеги гымык тагнымытванвык!
Аны игыр ынан тыпаак.
Вынэ лыгэнитык ӄырым!
Энмэч ӄэквэтги, эвныпъэм лыгэнитык тэнмаквъэ ынӈин нъэлык!
Ӄынвэр паагъат вэтгавчетык.
Вулӄытвигъи, рэночгыгэӈкы йылӄэтгъи Кивлын.
Ныкитэ вэнвыйъонэн ӈэвъэнэ гаваляйӈыма, ынкы йылӄыльын валяйӈа пилгылвинин.
Эргатык нэнлегъэн гэккэтэ нотагты.
нылвульэтӄин.
Лыгэн нэмыӄэй нылгигынникульэтӄин.
Ытля-ым тэгнымэльэв нымытваӈӈой, миӈкыри вэнъым эккэтэ нинэнтэйӈэтӄин.
Ытлён-ым ӄол энмэч ӈавтыӈгьэ.
Этъо нымэльэв нымытваӈӈогъат.
Энмэн Ёӈавъёчгын гэӈэвъэнэ нынымытваӄэнат.
Тэӈпэнин ʔывэӄуч ылвэгилильын, наӄам нэналгэнмыткоӄэн ылвылю.
Энмэн Ёӈавъёчгын гэӈэвъэнэ нынымытваӄэнат.
Тэӈпэнин ʔывэӄуч ылвэгилильын, наӄам нэналгэнмыткоӄэн ылвылю.
Ӄол итгъи вулӄытвик пыкиргъи ылвагэленвэпы — эвын уйӈэ ӈэвъэн.
Нивӄин.
Миӈкыри ӄытгъи ынраӄ ӈэвъэн?
Наӄам ытръэч тылвыӈирэргэри вальыт — уйӈэ экык, уйӈэ ӈээкык, ымы ʔыттъын уйӈэ.
Люур ынӄэн тылвамрак рэсӄиквъи ытлён, Ёӈавъёчгын.
Аны лыгилӄыритъюунин — нэналвавӄэн льук.
Ӄынвэр таӈылвавнэн льук, нотагты ӄытгъи, нутэк вакъогъэ ынкъам тэргатгъэ.
Люур рэӄокалгын пинтыӄэтгъи, пынлёнэн:
Ынръам нырэӄигыт?
Аа?
Нырэӄигыт?
тытаӈылвавын!
О-ок, ынанкэн-ым!
ʔАмын, ивкэ ӄинэвинрээтыркын, Нутэӈэв, ӈэвъэн ӄырирык!
Ако, вынэ мынвинрэтгыт алымы!
Ик, эченур-ым янор ӄинэтэӈувиги!
Ваа?
Ынкъам мытвыльатын,— рэӄокалгын иквъи.
Ээй, вынэ трэтэӈувигыт!
Ёӈавъёчгын иквъи.
Энмэч виин гым мыйылӄэтык, ынан эвыр ӄинэныгъев эръититык,— рэӄокалгын иквъи.
Ии!
Нувиӄин Ёӈавъёчгын.
Ээ, вай эръэт ититгъэт!
Ӄыӄамэтвагз!
Ээй!
Рэӄокалгын нэлкыӄамзтваӄэн.
Ӄэмиплыткугъи рэӄокалгын.
Ээ, ʔамын-ым ынраӄ мымӈылтэлык, — рэӄокалгын иквъи.
Вай-ым ытлён ӈутку гынин ӈэвъэн нытваӄэн, ярак.
Люур вай пыкиргъи мэӈӄокэн лыгимэйӈыритльэн ӄлявылчыӈын.
Ӄытлыги-ым, ынӄэн тэлмиӈа гэнриӈэвлин ыныгнотагты.
Аныӄун-ым ӈутри ӄынтыгын — ныппылюӄин тиӈурӄэй ӄытэйкыгын ынкъам ӈирэӄ тиӈурмъэмиӄэгти.
Лыгэн рэквэтгъэ нотайӄалеты — ынкы-ым рэльуӈын нымэйыӈӄин ʔиннысӄын.
Ынкы-ым  варкын, ʔиннысӄывытгырык, нымэйыӈӄин ръэтайпын — ынӄэн тэлмиӈын.
Ик ытлён, нылгинымэйыӈӄин!
Тэлвэ ӄун ынӄэн ынин ваны, ʔиннысӄин, мачымыльэты гэнаръэлен.
Ик, ытлён, ыныкит ʔаткэвма рэнтыӈын — гыт-ым наранмыгыт.
Аны ӄун-ым ӈутри ӄынтыгын ʔатав.
Ытлён ӈан йылӄэтыркын игыр, ытръэч наӄам чама гынрырэтыркын, иӈӄун мэӈин ӈэнри эвнэлӄыткэ нитын.
Ик, ʔатав, ӄычамэттагын ынкъам, эчги рэнэймэвӈын, ʔатав ӄытиӈургын.
Эченур тэкэмлевтык ытръэч ӄыгитэгын!
Эчги въирилельын — вытку ӈирэӄэв мэӄым ӄынинтыгын.
Ыныкит ынӄэн ранмыӈын — равантогъа, энмэч рэпкиргъэ ынӄэн тэлмиӈык.
Эвын ынан энмэч ӈэвъэну нинэлгыӄин гынин ӈэвъэн.
Ынкъам вэтыӄун ытръэч ӄывинвыпкирги!
Ыныкит ʔора рэпкиргъэ, ынрак ынан наранмыгыт.
Ынин ӈэвъэнин нынны — Варэӈӈы.
Ӄэтэв ӄун эвын Ёӈавъёчгын нымлыӄэн.
Ивнин риӄукэтэ:
Таам, энмэч ʔатав ӄэквэтги!
Аны ʔатав гэквэтлин Ёӈавъёчгын энагтатынвы.
Аны ʔатав нылеӄин амрымагтэты.
Люур льунин, ӄэглынангэт, нылгинымэйыӈӄин тэлмиӈын— рыпэт ӄун ынин ваны, ʔиннысӄын, нинэйпыӄин увикитэ.
мын-ым рэӄокалгыӄай Ёӈавъёчгына ярак нымытваӈӈой.
Ӄоныръым ивнин ынан.
Гымыграк виин ӄынымытваркын.
ны чамэттанэн тэлмиӈын—-ныйылӄатычгатӄэн.
Эчги рэймэвнин, левтылӄэгнэвнин — люур рывъирилевнин.
Эчги эгытрырилельын рыӈирэӄэвнин — ынкы таӈынмынэн.
Ынӄо рымагтэты нэмэ эквэтгъи.
Аны нылеӄин таӈамъяʔамэл йыӄэльу.
Люур ӈоонко вытрэтгъи ярайӈын — нылгинымэйыӈӄин!
Иквъи.
Ик, аны ӈан, этъым, ӈутку варкын Варэӈӈы.
Ӄээӄын ынкы вагъэ, тинэнвулӄытвиӈгъи.
Ӄэйыӄынуӄэй тинэнвулӄытвиӈгъи.
Эчги восӄычгавма, эквэтгъи ынӄэн ярайӈэты.
Пыкиргъи.
Ынкы-ым вайыӈӄач нымэйынӄин гытгын нытваӄэн.
Ынкы гытгык ӄача пирӄыгъи, ынӄо ныпэрӄытваӄэн.
Люур вай Варэӈӈы аймыгъэ — эвын эвлеръиӈын нэнаяаӄэн, ынӄэн гытгиӈэты аймыгъэ.
Чеӈэтъым эвын таӈымволӄытвэӈэт ръаёкват нъэйӈэӄинэт.
гытгык.
Ынкы ӄэйыӄын вэтчатвагъэ Варэӈӈы, нылгэчемгъотваӄэн.
Нъэйӈэӄинэт таӈалваӈ ёкват:
Варэӈ, гуг-гуг-гук!
Аау-га, ауу-гаа!
Варэӈ, гуггуг-гук!
Люур вай тэлмармайӈын таӈавынвытрытвагты ӄолельатыӈогъэ:
Ытлён ынраӄ ръагалгат ʔэйӈэркыт?
Люур Ёӈавъёчгын тымкыгэӈгыпы пинтыӄэтгъи.
Люур льунин ӈэвъэнэ:
Ынраӄ мэӈӄо ети?
Ытлён раӈӈытагъэ?
Наранмыгыт!
Вынэ мачынан — эвын-ым тымынво тыетык!
Ытлён оккой, ӄэйӈун оратвальэгым ринъэйӈэчиквъэ!
Мачынан!
Ынан ӄиквын.
Уйӈэ ӈэнку ʔоравэтльака.
Анʔы ӄун ӈутри ӄынтыгын ныкитэ — ӄылгиничичивэтгын.
Эчги рэйылӄэтгъэ, валяйӈа ӄыпилгылвигын.
Эчги пыкиргъи — аны гамаравлен тэлмармайӈын, ганӈэнайпычгатлен:
Иʔам горатвайгыт?
Леӈытэӄ, мэӈин льун?
Ванэван!
Уйӈэ ʔоравэтльака.
Наӄам-ым иʔам горатвайгыт?
Ӄун миӈкы аймээръатык нылвавэгым!
Ээй, уйӈъэм ӈэнку ʔоравэтльака?
Уйӈэ.
Наӄам-ым ръагалгат ӈэнку нъэйӈэӄинэт?
Ӄун ӈан-ым ёкват.
Ээй!
Вытку ынкы лымаляквъэ.
Панэна нымӈылёӄэн:
Наӄам-ым иʔам нъэйӈэӄинэт.
Варэӈ, гуг-гуггук!
Иʔам ынӈин нъэйӈэӄинэт?
Леӈытэӄ ʔывэӄуч етгъи?
-— Ытлён мэӈӄо нъыетын?
ʔАӄаяты — ыяа.
Ээй, — вытку ынкы лымаляквъэ.
ӄынвэр лыгъомрыйылӄатгъэ.
Ӈэвысӄэт вэнвынтогъэ, валяйӈын чотгэӈкэн йытонэн.
Ээк рынлевнин, тытлемнэн чьогыргын, валяйӈын рыгырголявнэн — аны таӈытръачтагнэты гатгамнэн.
Люур лявтиӈын эрэтгъи — чит вай амывэкэйӈын ӄутыркын.
Ынкы таӈынмынэн.
Ээ, ынӄо ʔываӄочегты эквэтгъи.
Аны гэквэтлинэт ярагты!
Пыкиргъэт ярак.
Эвын ынкы панэна нытваӄэн рэӄокалгын.
Ивнин риӄукэтэ:
ʔАм, еттык!
Ии!
Ик, вынэ панэна еп эплыткукэ — ынраӄ-ым ръэтгыпыльыт нъэлгъэт.
Ако, алымӈэ!
Йыӄӄэй ӈан-ым миӈкыри?
Рэӄокалгын нычимгъуӄин:
Тури виин нотагты ӄатчысӄэквытык, ынан виин нэмэ амгымнан ӈутку мыпэлятык.
Ээ, ытри гэӈэвъэнэ эквэтгъэт нотагты.
ʔЫвэӄуч умкычыку атчыгэ, ӈэвъэн-ым нэмыӄэй—-ытръэч амъянра гатчыленат вээмумкычыку.
Люур вай ӄолейӈын еп ыяа.
Ӈайъэннысӄэпы нылгинымкыӄин ʔаӄальымкиӈын ининигьи.
Аны нэмэ ʔатав рэӄокалгын ʔыръэ ныгпильыръуӄин.
Люур лыгэймэквъэт этратиӈын.
Люур пыкитръугъэт, нымӈылёӄэнат:
ʔЭми Еӈавъёчгын?
Ӄооӈ!
Гымнан гэмо Еӈавъёчгын!
Миӈкыри-ым вальын ынръам Еӈавъёчгын?
Эӄылпэ ӄытвыгын!
ʔЭми Еӈавъёчгын?
Ыныкит атвыка рэнтыӈын — мытранмыгыт!
Ӄун гымнан гэмо ръа-Ёӈавъёчгын!
Наӄам-ым ӈотӄэн микын яраӈы?
Ӄэлюӄъым микын?
Гымнин!
Нэмыӄэй гым гарайгым, — нивӄин рэӄокалгыӄай.
Ынӄо иквъи рэӄокалгын:
Ик, ʔамын-ым мылгитэӈувитык—ʔатав лыгэн тэӈрэмкыльытури!
Энмэч виин ӄыйылӄэтыркынитык!
Ээй, вынэ мынйылӄэтыркын!
Аны ӈан эчги йылӄэтгъэт Ёӈавъёчгына ярачыко, ʔамын-ым аны моонэн яраӈы йыныпык ымӈалгыл ранмэпы.
Аны вай рэӄокалгыӄай гаваӈэйпыръолен:
Ёӈавъёоооч!
Вай ʔэӄэльыт тылвыръуркоот!
Еӈавъёчгын омкычыкойпы пинтыӄэтгъи ынкъам кытгынтыпкэргъэ — эвын ʔэӄэльыгинив гайытрыкымгытръоленат.
Чымӄык рыннымыттатэты гэвъиткулинэт ярачыко йылӄыльыт ʔэӄэльыгинив.
Ынӄэн ынӈин гатамъёӈывъяленат риӄукэтэ, пытляӄ ӈан ивнинэт.
Мылгитэӈувитык — ʔатав лыгэн тэӈрэмкыльытури!
Энмэн ӄол ӄлявыл аӈӄачормык нынымытваӄэн гэӈэвъэнэ ынкъам гэккэтэ.
Ӄол итгъи ытлён ярак нывытрытваӄэн.
Ӄутырык нивын: — ʔАм, вынэ мынӄэплювичвэт!
Ивнинэт:
Гым ӄырым мувичвэтык!
Энмэч гым торгынан ӄинэрэпириӈгытык!
Ынӄо ӄлявыл ӈытогъэ, кытгынтатгъэ энмэты ынкъам айычгэгты рэгъи.
Ынӄо пыкиргъи ръзврэмкык.
Ынкы ӈавтыӈгъэ.
Эргатык кыевкы, нивын ытлён:
Игыр нарайъогыт ӈэвъэнйыръэ, ьтлён нытэӈӄин.
Ыныкит гыт рэтэнӈэквъэ, гыт ынӄэнына наранмыгыт.
Эвыт этэннэвкэ риты, ӄырым ʔынынмыгыт.
Эргатык етгъи ӈэвъэнйыръын.
Ӄлявыл гитэнин.
Люур ӄлявыл тэнӈэквъи, ынкъам ӈэвъэнйыръэ ивнин:
Мынэквэт морыкы!
Ытри эквэтгъэт ӈэнри.
Пыкиргъэт ынкы — эвын ытри ӈирэргэри вальыт гатльата.
Ынӄо ӈэвъэнйыръэ ивнин ӄлявыл:
ʔАмын-ым, мынувичвэт!
Ии, мачынан мынувичвэт!
эвын ынкы нытваӄэнат ӈирэӄ кэйӈыт.
Пынлёнэн ӄлявыля:
Миӈкыри мытритгъэ?
Ӈэвъэнйыръэ ивнин:
ынӄэн рэнугнин, эвыт нымлыӄэн — ӄырым нынунин.
Ынӄоры люур ивыркынин ӄлявыл ӈэвъэнйыръэ:
Гыт янот ӄъиргъи!
Ивнин ӄлявыля.
Янот гыт!
Ӈэвъэнйыръын ʔиргъи — ытръэч киткит ʔиннычурмын нанпэлявын.
Ынӄо ӄлявыл ʔиргъи — ымыӈ ръэпыт люӈыгтэ нэнтын.
аӈӄы нытваӄэн.
Ынкэтэ ʔиргъи ӈэвъэнйыръын — ытръэч кыемырӄэт рымэнинэт.
Ынӄо ӄлявыл ʔиргъи — ымыӈ ръэнут люӈынмэтэ рыннин.
Ынӄо ивнин ӈэвъэнйыръэ:
ʔАмын како, гыт!
Вытку ынӈин вальэгыт тыльугыт!
Ралкогты ӄытгъэт ынкъам ивнин ӈэвъэнйыръэ:
ʔАмын-ым, гынан инэлгыгъи!
Вулӄытвигъи — ынӄо йылӄэтгъэт.
Ӈэвъэнйыръэ ӄлявылен иръын иниргиӈу яанэн, ӄлявыля-ым ӈэвъэнйыръин кэркэр иниргиӈу яанэн.
Эчги йылӄэтгъэт, люур ынпыӈэвӄэй, ӈэвъэнйыръин ытля, вакъогъэ.
Ынӄо ынпыӈэвэ пэкул йытонэн ынкъам йылӄыльыт йъонэнат.
Ынкы чемгъоӈӈогъэ, нивӄин:
ʔЭмиӈ рэмкыльын, миӈкы йылӄэркын?
Люур ӈээкык ʔэлымнин ынкъам левыт чывинин.
Ӄлявыл кыеквъи, ынкъам ынпыӈэвӄэй ынӄо анӈатгъэ.
Люур яраӈы пэгляръогъэ.
Ӄлявыл-ым ынкы имчьэчукэну нъэлгъи, ынӄо ӈытогъэ.
Панэнагты ӄытгъи, ръаврамкэты.
Пыкиргъи.
Ынкы нивын:
ʔАмын како, ынӈатал гыт лёӈма нэнтыгыт!
Ынӄо ръэврэмкэ нивын.
Кита яральыт ӄыёпатгынат!
Эргатык ӄлявыл эквэтгъи ярагты.
Аӈӄачыкойпы чыпъынтогъэ, ынӄо пинтыӄэтгъи энмэпы.
Ярак пыкиргъи, эвын ынкы ынин экык энмэч ынпыначгын.
Пыкиргъи ынкъам пынлёнэн.
ʔЭмиӈ гымнин ӈэвъэн?
Ивнин ынпыначга.
Гэвъилин!
Энмэн ытлён ръэвнутэльыт ныпичыӄинэт.
Ӄол итгъи ейвэлӄэй ръавыльэты ӄытгъи.
Лыгэн пыкэрыӈӈольын напэнрычетгъан, наркыпчевыгъан.
Ръавӄлявыля эккэт ивнинэт:
Ытлён рырэӄэвъюуркыниткы!
Мачынан ныетын.
Ӄэйӈунынӈэ раӄамэтваӈыркын.
Ынӄор-ым нэтрилгъэн.
Качьараквъэ.
Энмэч-ым вай пыкири ярак.
Лыгэн пыкири — намӈылёгъан:
Амгынан вальэгыт?
Иквъи ейвэлӄэй:
Ванэван, мури эпэӄэй.
Миӈкы-ым нынымытваторэ?
Иквъи ейвэлӄэй:
Ӄлеграчыко нытваморэ.
Нивын:
Ӄыӄамэтва!
Иквъи:
Ии!
Ӄэмиплыткук нивын:
Ӄильуткуги.
Иквъи:
Этлы!
Ӄулильыръугъэт:
 Мынталяйвыгъан!
Наркыпчевын.
Иквъи:
 Эгэй, мильуткугъэк!
Ынӄоры ильуткугъи, ынръам нивыпэтӄин.
 Мыпаагъак!
Нэмэ нантэрӈыръовын.
Ынӄоры иквъи:
 Эгэй, мильуткугъэк!
Эйъым!
Ильуткугъи — ныӄулильыръуӄин.
Люур мэӈӄо етгъи мэмлиӈын.
Гаӄынъома етгьи мэмлиӈын.
Наӄамлым иквъэт:
Ӄыпаагэ, кыпаагэ, кыпаагэ!
Ынӄоры нивын:
Ӄырагтыгэ!
Тэкичгэ налпынрын.
ʔАмын-ым рагтыгъэ таӈамкытгынтата.
Лыгэн ярак пыкиргъи, ивнин эпэӄэй:
Гэӄэвийгым тэкичгэ.
Ӄувиги ынкъам мынӄамэтва!
Ынпыӈэв увэӈӈогъэ.
Увэма нивӄин:
ʔАмын, мытраӄамэтвагъа нымэльэв!
Ивнин ынпыӈэвэ:
ʔАмын-ым, эргатык ӄэквэтги ынкырилы!
Йылӄэтгъэт.
Кыеквъэт — нэмэ эквэтгъи ейвэлӄэй.
Лыгэн энмык ранъаватгъэ, люур ʔэйӈэвнин энмэпы:
Ӄыетги!
Ӄытгъи энмычормэты.
Иквъи:
Ытръэч-ым миӈкыри?
Ивнин энмэпы:
Лыгэн ӄилкымъетги ынкъам ӄывэӄэтги!
Илкымъетгъи ынкъам вэӄэтгъи.
Эвын лылепгъи — ытлён йыӄӄайъым ёроӈы!
Нылгэныӄэрыӄэн!
Нивын:
 Миӈкыри нылӄытигыт?
Иквъи:
 Ръавыльэты.
Нивын:
ʔАмын-ым мынылпынрыгыт!
Ивнин ӈэвъэн:
 Кита ӈан ӄыгтыгын ӈыркиру, ынкы варкын Ӈэвъэнэ ивнин:
Ӈэвъэнэ ивнин:
Эгэй!
Йыннэн, ратвынэн.
Люур ынӄо йытонэн иръын чьэчугнэлгин, лыгэн нинэтыттуӄин, нивлетӄин.
Вай ӈотӄэн винрэт, лыгэн райпыӈӈоркын — ӄыттуркын!
Иквъи:
Эгэй!
ʔАмын-ым эквэтгъи.
Лыгэн ярак пыкиргъи, ивнин ынпыӈэвэ:
Мэӈӄо ʔотчой етгъи?
Ивнин:
Ӈоонӄо, энмэпы.
Иʔам-ым?
Ынкы нытвайгым, миӈкыри ӄун гинъэйӈэвигым микынэ энмэпы.
Ынкъам иниквъи.
Вай мыйылгыт винрэт, имчьэчукин нэлгын.
Леӈытэӄ инэтэмъюӈгъи вэчьым.
Ивнин ынпыӈэвэ:
Вынэ ванэван, мачынан нэйылгыт.
Качьараквъэ.
Иквъи:
ʔАмын, вэлынкыӄун!
ʔАмын-ым ивинигъи эргатык — лыгэн-ым эмчьачокалгыӄай.
Люур льунин умӄы.
Пэнрынэн.
ʔЭӈгыпы рэнин.
Тымнэн.
Нивӄин.
ʔАмын, ӄэтэв тынмыгъан.
ʔАмын, вынэ мырагтыгъак!
Рагтыгъэ.
ʔЭмэннин умӄы.
Наӄам нэрмэӄин эмчьачокалгыӄай!
Вынэ гумӄуйгым гым, — ынпыӈавэты иквъи.
Ынпыӈэв качьараквъэ.
Иквъи:
ʔАмын, како ейвэлӄэй умӄугьи!
Вэлынкыӄун гымнин ивинильын, тэкичгырэтыльын!
Нэмэ эргатык ивинигъи.
Ынръам льунин ръэв.
Пиӈкунин торвыентольын йыкыргычыковты.
Тымнэн.
Пыгылӄавычгатгъэ.
Нивӄин.
Вай тынмын ръавычгын!
Рагтыгъэ.
Нэмэ ынпыӈэвэ ивнин:
ʔАмын вэлынкыӄунэйгыт, гыт, гымнинэйгыт гичильигыт!
Ынӄоры ӄонпы тайӈатыӈӈогъат.
Ытръэч.
Валвиӈын ганымытвален гэӈэвъэнэ, ынкъам эвыр ырык энаральо — рэӄокалгын.
Ӄолетъылё валвиӈын нытипъэйӈэӄин ӈаргын:
Миӈкырэ-э-э-э мыриӈэ-э-э-к!
Э-этыӄо-о-о-он айгыпо-о-о-н!
Э-этыӄо-о-о-он райвалявко-о-о!
Э-этыӄо-о-о-о-н рэючгэ-э-н!
ʔАм вынэ йыӄӄэй райвалявкы!
Ӈытогъэ валвиӈын, риӈэгъи райвалявкы.
Ечьаннопыткынык вакъогъэ.
Ӈэнку эвын нотасӄаквыргын нытваӄэн.
Гитэнин ынкачыкогты — эвын ынкы ивтыл нылевылгатӄэн тагныкытгэмӄэн ӈалвыльиӈын.
Наӄам ынкы ӄаатагнык кальанпыӈавиӈын нэнанвыльатӄэн.
Ынӄэн нутэсӄычыку гатвален лыгэмайӈырайӈын.
Рыногыргэпы чиӈкъэтувэнин ынанмыӄычьыӄай ӄэюукэй.
Въигъи ӄэюуӄэй.
Кальанпыӈавиӈа йъонэн, иквъи:
Ӈотӄэнат ʔымӈот гэрэӄэ!
Тытлыӈаргыновты ринтысӄивнин.
Валвиӈа пирисӄыченнин ынкъам рырагтаннэн.
Нэмэ ягнагъэ рэӄокалгыӄай:
 Ако-како, ельой, нэмэ мэӈӄо гаӄаанматэгыт?
Нэмъэм аны мэтъаӄытап рэнъэӄэрэвӈын!
тэгмэлгыныгмил мынтын!
Иик, ытлён эченур вэты тэгмэлгымыгмил ӄынтыгын!
Ии, ынан тэгмэлгыныгмил!
Ӈоонко варкын йичьэннуп.
Ынкы рэпкиргъэ, аквыргын ынкы варкын.
Ынӄо рэтлепгъэ, ынкъам ынкы ӈалвыльиӈын варкын.
Вэтыӄун ынанмыӄычьыӄай рэгитэӈын ӄэюуӄэй ынкъам ынӄэн гынан рэчиӈкэгнэрэнӈын ӄэюуӄэй, ынан ранмыӈын.
Валемгъэ?
Ии, тывалёмык!
Ээ, ӄэквэтги!
Эквэтгъи рэӄокалгыӄай.
Пыкиргъи йичьэннупык.
Аквыргэпы лылепгъи — аны гэлгигиинрэлин рэӄокалгыӄай!
Ныӄааральоӈӄэн.
Аны ынраӄ таӈынанкытгэмычьын ʔысӄаӄойӈын чиӈкэгнэрэннин — тымнэн!
Нэмэ йъонэн кальанпыӈавийӈа:
ʔЫмӈот ӈотӄэнат гэрэӄэ!
Тытлыӈаргыногты ринтысӄивнин.
Риӄукэӄэе гапэнрысӄычатлен, ынӄо тэмтэӈымгонэн.
Тимтигнин лыгэн ынӈин ымыльэты.
Рэмтэйпыӈыӈонэн — имтиткук нылвавӄэн.
Аны нурэсӄунӈыльэтӄин — ʔэквырга нитчыӄин ʔысӄаӄойӈын.
Ӄынвэр ваӈэйпыгъэ:
Ӈаво-о-ол!
Кита вай ӄамынэмтэйпа-а-ат!
Иик, ʔамын эты тытаткынъеркынэгыт, чемэт ынӄэнаӄайына ӄаат нэнанмыткойвыӄэнат!
Кытгынтынтогъэ кальанпыӈавийӈын.
Эвын нинэнрыӄин выквэпойгын ынкъам рыпайӈын.
Ынкы эмтэтвальын рыннымык кыплынэн рыпайӈа.
Галгэрыннымоллытыръолен рагтыгъэ, ынкы ӄаанмы пэлянэн.
Маравчетыӈӈогъэ нэмэ рэӄокалгыӄай:
Иик, ытлён иʔам ʔыръунтэтыркын?
Аны ванэван мыръунтыгыт!
Ытръэч гынан алымалкэта!
ʔАмын, лыгэнитык-ым ръэӄэрэвъюуркынэт мэтъаӄытаптэ!
Ӄыпаагэ игыр ынӈин итык ынкъам уйӈэ инэнтэтыткуркын!
Ӈытогъэ валвиӈын.
Риӈэгъи лыгэн нотагты.
Ӈоонко вакъогъэ, эвын ынкы яраӄай нытваӄэн.
Люур ӈытоӄаятгъэ лыгакытгэмкыльыӄай ӈээккэӄэй, лыгэн ӄун лыгинъувэткыльуӄэй, лыгичеритӄыльуӄэй ынкъам лыгивыльиӈытӄыльуӄэй.
Валвиӈа ивнин:
И-и-еэ-мэй, ыӈӈатал-ым мэй, миӈкэкинэйгыт нылгэныкытгэмэгыт ӈэвысӄэтигыт?
Кытгынтырасӄэквъэ ӈээккэӄэй ынкъам ивнин ынин акытгэмкэ ытльайӈын:
Ыммэй, ӈоты ӈотыӈӄэн рэмкыльын лыганъяткольатыркын!
Ээ, ӄиквын.
Ӄырэсӄикви!
Ээй, рэмкыльоон, ӄырэсӄикви!
Ээй!
ʔАмын, вэлынкыӄунэйгыт!
Рэсӄиквъи валвиӈын.
Аны ярачыкон черитэ гэйыръэтлин, лыгэн ӄун — уу!
Нэмэ моогъэ анъяткольатык валвиӈын:
И-и-еэ-мэй, ынӈатал-ым ныкытгэмӄэн ярачыкон!
Вынэ ынпыӈавиӈын нылгиринӈэвыльэтӄин.
Лыгэувильэтгъи ынпыӈавиӈын!
Ӄамэтвальатгъэ валвиӈын.
Ынӄо рагтыгъэ, эвын орвоор тэӈэмъумыннэ гэтинэӈэнъюулин.
Нэмэ рэӄокалгыӄай:
Ко-о-о-лё, колё мэй!
Мэӈӄо, ельой, коргытчапэ, галгагновэгыт!
Ээ, нэмъэм рэнъэӄэрэвӈын мэтъаӄытап!
Аны игыр ӄырым, аны гыт нытэӈӄинэӄэйгыт, ельоӄаегыт!
лыгакытгэмкыльыӄагтэ ралганъяйвыӈынат, ынкъам ынан нэрэнӄэвиквыт.
Э-эй!
Гэкэӈэ эквэтгъи.
Нылгиръилемйыльэтӄин.
Пыкиргъи.
Ӈытогъэ нэмэ акытгэмкэӈааккаӄай.
Люур нэмэ кытгэмрэӄокалгыӄай ӄолельыръоӈӈой:
ʔУУУ УУʔУ- Ынӈатал-ым лыгакытгэмкыльыӄаегыт!
Кытгынтырасӄэквъэ ӈээккэӄэй, ивнин ытльайӈын:
Вынэ ӈотыӈӄэн рэмкыльын лыгивнэтыльэтыркын!
Ӄиквын.
Ӄырэсӄикви!
Э-эй!
Нэмэ лыгэвнатыльатыӈой:
Ууу!
Ууу!
Ынӈатал-ым чермыярак тырэсӄиквъэк!
Ынӄо лыгэн нытваӄэн ынпыӈэвӄэй.
Рыӄамэтвавнэн лыгикиткинуӄэй.
Плыткугъи ӄамэтвак рэӄокалгыӄай, ынпыӈэвэ ивнин:
Таам, ӄэквэтги ярагты!
Эченур ӈотӄэн ынӈэ тыляма энвэнтэткэ ыёргээръын!
Рагтыгъэ рэӄокалгын.
Ярак пыкирык, ивнин риӄукэтэ:
Вайвай гэӄэвильэтигым!
Ыёргээръын ӄытрыткугын!
Ӈэвъэн галгэкоргавлен, рыпэт галгэкытгынтыръолен, ынӄо рырыткуйвынин ыёргээръын, рыпынчивнин — эвын ынкы ытръэч тымӈэчарэʔылиӈын.
Ынӈатал-ым гэгэргыпынчилин, ринтысӄивнин ыёргээръын, ʔывэӄуч йъонэн:
Иʔам наӄам ʔыръунтэтыркын!
Ытръэч ынкы тымӈэчарэʔылиӈын!
Ако элымӈэ!
ʔАмын нэнанъымӈычвынавӄэн акытгэмкэ ынпыӈавиӈын!
Ынӄо тампаагъэ рэӄокалгын тэйӈэтгилик.
нӄо нэмэ риӈэгъи валвиӈын.
Ӈоонко льунинэт пипиӄылгыӈээккэӄэйгинив.
Ынръа ӈан ӈэнку нъэлгъи валвиӈын яраӄайык.
Пипиӄылгыӄэгти иквъэт:
Э-эпэй, ӈоты рэлӄиӈын гагтыкалеворвынпылен!
Ӄырилӄуги!
Э-эй, ʔамын, вэлынкыӄунэтури!
О-ок, ʔамын, иӈӄун ӈавытлывъёӄагтэ!
Рэлӄольатыӈой валвиӈын ынкы.
Лыгэгтыӄамэтвальатгъэ.
Ынӄо нивын пипиӄылгыӈээккэӄэе:
Эпэй, ʔамын мынымлюгыт аны!
Ваа?
Вынэ эвыр!
Намлёмгогъан валвиӈын.
Тэӈэмкэвычьэ йылӄэтгъи.
Ынръа ӈан эчги йылӄэтгъи валвиӈын, нъиӈкэлийвыгъэн, ылпыт, вэлӄылти нэкэлийвынэт.
Ынӄо-ым нэныгъевын:
Эпэ-эй!
Эпэ-эй!
Ӄыгъекви-и!
Кыеквъи.
Ынӄо нивын:
Эвыр тэӈэръирэкивээмык ӄывиилгитэркын!
Э-эй!
Риӈэгъи.
Ӈоонко-ым вээмык виилгитэгъи.
Ӄынвэр эвыр вай ӄолельатыӈой:
выркын!
ʔАмын яраӈы мынычвигъэн?
Ии?
Ако, варкын!
Тымӈамынан нывэтгавчетӄэн, ынӈъэм виилвиил чиниткин нэнанвэтгаатӄэн.
Митиӈ ʔамын мивысӄиквъэн!
Ии?
А-ако, оча варкын!
ытгынтырагтыгъэ.
Митээӈ!
Яраӈы мынычвигъэн!
Ӈоонко тыӈэвльук!
Вэлер ынӈэ тэӈвытрыӈкэлиӈэв!
Энмэн яраӈы  мынычвигъэн!
Яраӈы эӄылпэ нэчвигъэн ынкъам ваамэты нэнльэтэтын.
Нэлгын нинэнпылӄэвӄинэт — уйӈэ, ныпгылӄэвӄэнат нэлгыт, вээмэ нэнанлыплятӄэнат.
Ако, уйӈэ!
ʔЭнӄу лыӈыркынинэт!
Чотчоттэ.
Уйӈэ!
ʔЭнӄу лыӈыркынинэт!
Леӈытэӄ, вынэ чавчываӈав!
Рэтэм рэлкынин.
Ако, ынӄэн аны, вынэ чавчываӈав!
Ымыльо ʔэнӄу нинэлгыӄинэт!
Мимле нэнанлыплятӄэн.
ʔЫмӈан ръэнут мынэлкын?
Кита-ӄун, ынраӄ элгыквын ӄыгтыгын!
Рэлкынин.
Ынӄэн аны эвын ӄун гивэ чавчываӈав-—элгыквын чымӈаӄымлёльаткэн тэгъеӈу лыгнин!
Кита ӄун, ынръа ӄыгтыгын рыпэӈы!
Рэлкынин рыпэӈы — нэмэ эргээтгъи.
Эвын ӄун гивэ рыпэӈы чымӈаӄымчочеркэн тэгъеӈу рэлгыгнин!
ʔАмын-ым, аны вээм нылгэйычгитӄин!
Ваамэты пиӈкугъи, таӈвытрыӈ иргъи, ынръа ӈан ӄочечьыръоӈӈой:
Вынэ вай ва-а-ай, мыткувлыткурко-о-о-н!
Яномо-оолё-о-от, евъе-е-ев!
Ӄъатчаткото-о-к!
Аны мытӄаянэлгыпатыльаярко-о-он!
Мэй, мээй, янонмооле-о-от!
Муурил ӈоты илгыпръурко-о-он!
Ӈэвъэнэ нинэгитэӄин рылыплятъё вээмэ.
Ӄынвэр таӈавынӄолельыровты ӄулиӄул тылемӄытвитэ итгъи.
Амэчатгъэ этъым вээм умкык.
Ытръэч.
Валвыйӈын нылейвыӄин эмгытъэтэ гамгалымынӄоры.
Ӄынвэр льунин ʔигымкын — эвын ӈыраӄ ӄорат нынуӄинэт.
Валвыйӈын ванлягъэ, ивнинэт:
Киткит ӄэналпынрытык!
Ӄутынэ ивнин:
Вынэ ӄыетги, мылпынрыгыт!
Эчги эймэквъи-—ʔэгычга чит кыплыркынэн.
Риӈэгъи.
Рымагтэты эквэтгъи.
Ынръам льунинэт умӄэт.
Мэмылӄай нынуӄин.
Нэмэ ванлягъэ.
Ивнин умӄэтэ:
Вынэ ӄыетги, мылпынрыгыт!
Эчги эймэквъи — чит ӄэплюркынин.
Умӄы иквъи:
Мэркычгыргын валвыйӈын!
Мури ныгытъэнмури, чинит нэнанмыморэ!
Рымагтэты эквэтгъи.
Льунинэт ʔоравэтльат.
ʔОравэтльата ганмыленат нымкыӄинэт рыркат.
Нэмэ ванлягъэ.
Ивнин ӄутынэ:
Вынэ ӄыетги, мылпынрыгыт!
Нэмэ эймэквъи.
Эчги ʔоравэтльата кыплыркынэн-— риӈэгъи валвыйӈын.
Рымагтэты нылеӄин валвыйӈын.
Люур льунинэт ʔанэлёльымкыт.
Вакъогъэ винвэ.
Нычимгъуӄин, нивӄин.
Ӄэйӈун ванлята итык — наръонтыгым.
Опопы тульэтэ митык.
Ромкавъёттэ въэныт тульэннинэт.
Амноӈэты эквэтгъи валвыйӈын.
Ынкъам вакъогъэ майӈывыквыткынык.
Ыннэнчьэн рунин.
Люур ыныгночгата тагъэ челгырэӄокалгын.
Ынкъам ытлён гавъаныванлялен.
Нэнъонтыӄэн.
Ӄынвэр чимгъугъи челгыроӄокалгын.
ʔЫмӈан миӈкыри мыпчеӈин?
Наӄам валвыйӈа ръэныт нинэнмыӄинэт.
Ӄынвэр ивнин:
Ынӈатал гынинэт ытлыгыт нытэӈӄинэт!
Ии, — нэнататлыӈӄэн валвыйӈа.
Ымы ынээльыт нытэӈӄинэт, ымы чакэттыт!
Ии, — валвыйӈа нэнататлыӈӄэн.
Пытӄылым гыт ырык таӈыӈ вальэгыт, ымы ынангытэӈычьэгыт!
Люур ымыльо въэныт йыкыргэпы рэрэннинэт.
Челгырэӄоката пирисӄыченнинэт.
Акватэты ивнин челгырэӄоката:
Ынӈатал-ым гыт ынанагтэӈкыльэгыт гэмгэгынникык!
Ытръэч лымӈыл.
Ынӈин вальын челгырэӄокалгын — ныгыттэӄин ынкъам валвыйӈын ныюрыӄин.
Эйпыгиӈынти ӈыраргарэ гынымытваленат.
Энмэн, Эйпыгиӈын ӈирэӄ ытленъют — ӄол нэрмэӄин, ӄол-ым еп ныппылюӄин.
Ымы пытӄылым Эйпыгиӈ, ынанынпычьын, ӈэрмэӄин чама ныгыттэпӄин.
Ытри гатльата ганымытваленат.
Ытлыгын-ым тэленъеп уйӈэ гэнъэтлин: энмэн, аӈӄак гэпылӄэтлин эвэнэма.
Льэленръугъи.
Ӄол итгъэт Эйпыгиӈын ытленъют ивинигъэт аӈӄагты.
Ытри ыяагты ӄытгъэт.
Люур амноӈгыпы кытыйгыръогъэ — аӈӄы чимиръэтгъи.
Кытыйга ынӄэнат ʔоравэтльат гынонэты рыльэтэннинэт.
Эйпыгиӈ нычимгъуӄин.
ʔАмын, леӈытэӄ рочгынотагты ʔиргъэт.
йпыгиӈын ытленъют рочгынотак энмык ʔылыле гатаранленат, миӈкыри ӄун ыныкит рэвытрэнӈыт —наранмыӈынат.
Рочгынотальа чейвыткульэ нэльунэт ынӄэнат.
Нанрагтатынат.
Ынаноткынрак пыкиргъэт ныкитэ.
Рэгъэт ярачыкогты — эвын ытръэч ӈирэӄ ынпыӈэвӄэгти ёрочыко нытваӄэнат.
Ынпыӈэвӄэе намӈылёнат:
Мэӈӄокэнаторэ?
Ынпычьэ ивнинэт:
Вынэ ӈот ыяальыморэ, аӈӄата рыльататъёморэ!
Ынпыӈэвӄэе нивынэт:
Ытлён вулӄытвик майӈырайӈэпы нарагтынтык!
Вулӄытвик люур ӈирэӄ ʔоравэтльат етгъэт ынпыӈавӄаграгты.
Нивынэт:
Энмэн, йытыйгот нэнтытык эӈэӈыльэ!
Ӄытгъэт ярайӈэты, ӈэнри рэсӄиквъэт — эвын нылгинымкыӄин ʔоравэтльан нывакъотваӄэн.
Ӈэвъэнйыръэ ыӈатал-ым нымэйыӈӄин оӄӄамайӈын йытонэн.
Ӄутынэ ръэвин парытъым йытонэн.
Ынӄо нивынэт:
Вайыӈкы уӄӄэмчыку ымыльо ӄывакъотык!
Айылгытагнык вакъогъат уӄӄэмэчыку.
Ынӄо ръэвин парытъымыйӈын ырык гаргоча нэнитлитын.
Ынӄэн парытъым нирвыӄин, ӄынур валы гэтчылин.
нивӄин:
Ивкэ мэӈӄо Эйпыгиӈ ныетыркын!
мын-ым ярак Эйпыгиӈ нычимгъуӄин.
Ӄынвэр ытльагты иквъи:
ʔАтав плякылгын ӄытэйкыльэтгын нымкъэв, эвыр плыткоё ӄытаӄъатыёркын!
Ӈирэче кивкы, тимтиӈгъи Эйпыгиӈ, гыттэпчимгъульын чама колё нэрмэӄин.
Ынӄо аӈӄагты эквэтгъи, гэлыткынык ӈэлӄиквъи.
Нылеӄин ʔорарочгынотагты гэлыткынык, ытръэч нытипъэйʔыэӄин.
Пыкиргъи гэлыткынык рочгынотак — ӄытгъи ынанмъараӄаеты.
Ынкы пыкиргъи.
Эйпыгиӈын увик колё нъумӄин эмэрмэтэ — мэткиит рэсӄиквъи тытлык.
Никвъэн:
Етти?
Ии!
Мэӈӄо?
 Вынэ ӈот ытленъют тыръэтгыпынат.
Ынпыӈэвӄэе никвъэн:
Ӈутку вэчьым ынӄэнат варкыт.
Ӄол нымэйынӄин, ытлён колё нэрмэӄин,— тымык нылвавӄэн.
Ӄол-ым ныппылюӄин — ӄонпы нинэнрыӄин ӈачгымынга ынпычьэ.
Игыр рай майӈыярайӈык варкыт.
Эйпыгиӈынэ ивнин ӄол ынпыӈэвӄэй:
Кита гынин кэркэр мыйпын!
Ынпыӈэвӄэе ивнин:
Ев-ев, китаӄун янор тэгымыӈӈэ ӄылеркын чоттагнэпы!
Эргатык нарагтымык!
Ӄэглынангэт, эргатык, еп инъэ, нагтынат.
Эйпыгиӈынэ ынпыӈэвӄэйин ӄол кэркэрӄай йымнэн.
Ӄол ынпыӈэвӄэй ярак пэлятгъэ.
Ӈытогъат.
Эйпыгиӈ каӈэгты нылеӄин, ӄынур ынпыӈэвӄэй.
Ярайӈык пыкэрыӈӈогъат.
Тыляма Эйпыгиӈ ымы въэйылӄэйык нъигнэтӄин, ӄынур ынпыӈэвӄэй.
Тытлеты аймавма навалёмын — эвын рай, нытэргатӄэн ынин ынанӈэнчьан ытленъюӄэй.
Элкылнин Эйпыгиӈынэ тэргыльын ӄолейпы.
Эвыр рэгъэт — ванэван ʔынэлкылын ыргин ынээльын Эйпыгиӈ.
Тэрганма ытленъюӄэй нивӄин:
Ивкэ мэӈӄо Эйпыгиӈ нъыпинтыӄээркын!
Янор Эйпыгиӈ чимгъугъи.
Ынӄо авэтываӄ иквъи:
Вынэ ӈотӄэнайгым!
Авэтываӄ кэркэрӄай рычимиръэвнин кытъыматык Эйпыгиӈынэ, миӈкыри ӄун колё нэрмэӄин!
Пэнрыткогъэ ытлён ʔоравэтльагты.
Лыгэн ӄутти ʔоравэтльат нэнанмыӄэнат риттилетык.
ʔЭптэ ӄол ынин ынпычьын ытлеӈи пэнрыткогъэ.
Эвын ынкы вагты ʔоравэтльан тъэттывигъи — ӄытлыги, Эйпыгиӈынэ нинэнинтыткуӄинэт.
Ынӄо ынпыӈавӄаграгты ӄытгъэт ымыльо, ымы ынӄэн ӄол ынпыӈэвӄэй.
Эйпыгиӈынэ ивнинэт ытри:
ʔАмын, вэлынкыӄунэтури!
Ынан яврэнагты мытрэлейвыркын — тэкичгэ тринэрэтыркын.
ʔАтав мынрагты, ӄынвэр рэлеръугъэ!
Ӈыроргарэ аӈӄагты ӄытгъэт.
Гэлыткынык ӈэлӄиквъэт — тэпъайӈаӈӈогъэ Эйпыгиӈ.
Тэпъайӈама нивӄин:
Ёʔоо-ой-гыт!
Ӄы-ы-нлыпля-атытко-о-оркын мо-орыкнота-а-гты!
Еп элеръукэ пыкиргъэт ярак.
ганымытвален ʔаткэвма, гэгытъэтлинэт.
Ытръэч ыннэн ынйив нытэӈъэв гатвален, ӄутти ымыльо ʔэткиӈыт.
Этлы рэӄу элгыкыльин ытлывъёӄай.
Ытръэч ынӄэн ыннэн ынйивэ лыги нинэлгыӄин.
Мэмылёк тэкичгэ нзналпынрыӄэн.
Ӄынвэр, ӄол итгъи, ейвэлӄэе ивнин ӈэвмиргыӄэй:
Кита ынъевэты авэръэты ӄэнарэргэ, эвыр ынин ивиникин ʔинныпъи ӄыгнатгын.
Ӈэвмиргыӄэе ивнин:
Рэӄыркын-ым?
Ейвэлӄэе татлыгнэн:
ʔАтав мивинигъэк, ʔэтки тыгытъэтыркын.
Ӈэвмиргыӄэе ивнин:
Вынэ чамъам рэгынникугъэ, лыгэнитык ратымӈзвы, лымэвыр рэпылӄэты.
Вынэ лыгэн гыт эгытъэткэ итыркын.
Ӈэвмиргыӄэе ивнин:
Тэлвъэм ӄивиниги.
Ӈэвмиргыӄэе ӈыркэрчыкойпы йытонэнат арэлгын гатоккама ынкъам ʔинныпъи аграткынгыпы эйминнин, йылнинэт ытлывъёгты.
Ӈыркэргыпы йытонэнат плекыт эвыр памъят, эвыр ӄонагтэ, иръын, къэли, лилит, йылнинэт ытлывъёгты.
Ытлывъёта пынлёнэн:
Микын эвиръыт йытойвынат?
Ӈэвмиргыӄэе татлыгнэн:
Ӈотӄэнат эвиръыт гымык эккин.
Гымнин экык ганмылен ынйивэ, еп гыт агтока.
Ейвэлӄэе пынлёнэн:
Иʔам ганмылен, рэӄыльын ганмылен, микынэ, рэӄынйивэ ганмылен?
Ӈэвмиргыӄэй тэргатэты иквъи:
Вынэ ӄырым мытвын, ʔэтки ʔаткэвма ганмылен, гэнтэвиминӈэтлин.
Ейвэлӄэе гамӈылёлен ымъылёӈэт, ӄынвэр, вулӄытвигъи.
Ытръэч ынпыӈэвӄэй нытэргыръоӄэн, ныкирит гамӈылёлен.
Ӄынвэр, ӈэвмиргыӄэй иквъи:
Ытлён опопы мытвыгъан.
Ӈэвмиргыӄэе тывыӈӈонэн:
Ынӄэн ганмылен ынйивэ, ʔэӄэнйивэ.
Ейвэлӄэе ивнин:
Миӈкыри рытэ ганмылен?
Ӈэвмиргыӄэй иквъи:
Ӈирэргэри гивинилинэт ынкъам ганмыленат ӈыроӄ умӄэт гымык эккэтэ.
Ынкъам ынйивэ эӄинэ мэмлеты гупынъылилин.
Эчги ытлён ӈыпэльын, ынйивэ валята мынгык нэнаркыплыӄэн, нэмэ ныпылӄэтӄин.
Ынӈин рытэ ганмылен.
Евэлӄэй авъеткынка вагъэ.
Ӈытогъэ-—эвын гэргыръоӈӈолен.
Иквъи:
ʔАмын мивиник, мэлетгъи.
Ивинигъи, йыӄунтэтгъи.
Люур мэмылӄай ровтыльын льунин, тымнэн.
ʔЭмэннин, мэткиит нылеӄин, нылвавӄэн.
Ӄынвэр вулӄытвигъи, ынӄо ныкиръугъи.
Пыкиргъи ярак.
Ынпыӈэвӄэй галгэкоргавлен, рыпэт ныпэӄэттатръоӄэн.
Ытлывъёӄай йылӄэтгъи.
Кыеквъи, пынлёнэн ӈэвмиргыӄэй:
Ытлён миӈкыри нэрмэвӄинэт?
Ынпыӈэвӄэе татлыгнэн.
Ивнин:
Аны ӄун, ныкирит, ʔылёӈэт нутэк ӄытваркын.
Лыгэн выквыт увикик ӄъэлеквынэт чама мынга ӄынрыркынэт ынкъам эчгэтты ӄыкытгынтатыркын, ынӈэ апаӈъэвӈытока.
Вытку рэкэгытрэты, ынӄоры рэрмэквъэ.
Ейвэлӄэй эквэтгъи нотагты.
Льунинэт ӈирэӄ нымэйыӈӄинэт выквыт.
Увикик ʔэлевнинэт, эквэтгъи амкытгынтата.
Итык ынӄэнат рымыркучьэвнинэт.
Майыӈкы вальыт льунинэт, ʔэмэтэ рыннинэт.
Рыкытгынтавкы рыпэт выквыт гывасӄычатык кэгытрэтгъи.
Ынӄоры ӄутгъи, иквъи.
Этъым тэрмэвык, ратанӈавӈэн.
Рагтытыляма льунин ныппылюӄин пырӄаӄай.
Иквъи.
Эплеэн тэрмэвык, ӈотӄэн пырӄаӄай мырэнчимиръэвӈын.
Энмэн ымъылёӈэт гэрэнчимиръэвӈылин.
Лывавнэн.
Иквъи.
Эви, еп нырулигым.
Нэмэ эквэтгъи панэнагты.
Льунинэт выквыт нымэйыӈӄинэт, нэмэ ʔэмэннинэт.
Янор мэрынрэӄэй, ынӄоры рыкытгынтавнэнат.
Рыпэт выквык ирык уйӈэ рытчынинэт, ʔаматъёт выквыт риттилетык кунинэт.
Рыпэт гайыӄыргалялен, гэлгийыӄунтэтлин.
Ынӄоры иквъи.
Этъым, мэчынкы тынъэлык.
Пэнин пырӄаӄай йъонэн.
Нэмэ лывавнэн рычимэвык.
Нэмэ пэлӄынтэтгъи.
Ынръа упчитэ нъэлгъи, нымэйыӈӄинэт ӈирэӄ выквыт ӈалгыл нинупӄинэт, ӄэйвэ мэткиит.
Ӄынвэр, рымыркочьавыӈӈонэнат.
Пэнин йъонэн пырӄаӄай.
Льунин, иквъи.
Ӄэйӈун, чамъам.
Пыкэрыӈӈок, кытгынтыпэнрынэн, пыкиринэӈу упынъылинин.
Люур нутэсӄыпынмэтэ рыпэӄэттавнэн, люур ӈытогъэ кэйӈын ганӈэнайпылен, ӄытлыги, кэйӈин яраӈы.
Кэйӈэ чит пэнрынэн, ӄлявыля кыплынэн левтык.
Люур тымнэн.
Вэлёйпы эйминнин, эмтэйпынэн, рырагтаннэн.
рыннин.
Иквъи:
Кита мыӄамэтвак.
Ынпыӈэвӄэе ивнин:
Вынэ нэмэ гиткэлинэт тэкичгыт.
Пынлёнэн:
Микынэ?
Татлыгнэн.
Пэнинэтэ.
Киткит ӄамэтвагъэ, ынӄо ивинигъи.
Амӄынъычо нымэмылёӄэн, нунъэлюӄин.
Гэмгэгынник нэнанмыӄэн.
Элеръугъи.
Ынръам тъытвыӈгъи.
Ынръам ʔытвыльэтык нырыркольатӄэн.
Ытръэч тэӈычьын ынйив тэкичгэ нэналпынрыӄэн.
Нэмэ ӄол итгъи ʔытвыткугъи, йыӄунтэтгъи.
Ыныкит яалегты лылепгъи, галгэёʔоръолен.
Лыгэн нылеӄин.
Пыкиргъи ёʔойӈын.
Рылыпляннэн гынонэты, ӄынвэр нутэт эвытрыкэ нъэлгъэт.
Люур ӄол нутэнут вытрэтгъи.
Ӄытлыги, илир гынункин.
Вулӄытвик рыноманнэн илирык.
Ӈыпэнэӈу тараӈгъэ.
Йылӄэтгъи.
Кыевык, чейвыткугъи, уйӈэ вагъэ эгынниккэ.
Эргатык ынръам ӄачакэнагты.
Люур льунин, йынрыгэӈкы нывакъотваӄэн ӈэвысӄэт.
Йъонэн, ивнин:
Нырэӄигыт?
Ӈэвысӄэтэ татлыгнэн:
Ытлён гым ӈутри гэетигым эмъэликъэнӄэтэ.
Мурык ӄол ӄлявыл варкын, ытлён нытэрмэчьыӈӄин.
Ынӄэйына ʔэликэтык ʔэнӄэтэ ӈутри тыетык.
Пынлёнэн.
Гынин ытлыгыт варкыт?
Татлыгнэн:
Гымнин ытлыгыт ынкъам ынээльыт, ытленъют варкыт.
Ӈэвысӄэтэ ивнин.
Гыт-ым миӈкэкыльигыт?
Татлыгнэн:
Вынэ гым ёʔота ӈутрилы гинэрэтлин.
Гымнин ытръэч ынпыӈэвӄэй варкын.
Ӈэвысӄэтэ ивнин:
Опопы гым гынан ӄэнаматагэ.
Вэтгыры вагъэ.
Ӈэвысӄэтэ ивнин:
Ӈутку варкыт тэкичгыт, мыныгтынат.
Нагтынат.
Ынӄоры ʔытвырагты ӄытгъэт, пыкиргъэт.
Ынӄоры ӄонпы гаёʔоръолен.
Нымкыче киквъэт.
Ӄэтэв мыгтэкичгыльыт.
Мэлетык эквэтгъэт.
Тыляма ӈэвысӄэт нанӄатгъэ.
Еп нутэнут эвытрэткэ, ӈэвысӄэт кмиӈэтгъи.
Ӈинӄэйӄэй йытонэн.
Алватэӈатыӈок, пыкиргъэт ярак.
Рагтыгъат.
Эвын ынпыӈэвӄэй гэӄупӄэтлин.
Рыпэт коргава гомръольатлен.
Ынӄоры льэленръугъи.
Нивиниӄин.
Мэмыл нэнанмыткоӄэн нымкъэв.
Ейвэлӄэй ынкъам эрмэчьын-рочгыльын
С.
Эрмэчьын гатвален рочыӈӄач.
Ӈотэн рочгыӈкэн ейвэлӄэй нынымытваӄэн ӄлеграк.
Ытлён ынин гатвален ытръэч ыннэн тэӈынйив, ӄутти гатваленат ʔэӄэнйивыт.
Ейвэлӄэй гатвален ӈотэнӄач.
Эрмэчьын гатвален рочыӈӄач.
Ӈотэн рочгыӈкэн ейвэлӄэй нынымытваӄэн ӄлеграк.
Ытлён ынин гатвален ытръэч ыннэн тэӈынйив, ӄутти гатваленат ʔэӄэнйивыт.
Ейвэлӄэй ӄонпы ныгытъэтӄин, уйӈэ этэкичгыкэ ӄонпы.
Ытръэч ынъевэты ӄамэтвасӄэвыльын—нытачайвэвыӄэн.
Ейвэлӄэй ӄонпы нытэргатӄэн гытъэ.
Ытръэч эмӄынвулӄытвик нытипъэйӈэӄин.
Ӄынвэр ӄуливулӄытвик нэмэ нытипъэйӈэӄин.
Авынтэпъайӈагты ӄлегран выргыргыръугъи.
Пэнин нытипъэйӈэӄин.
Ӄынвэр ейвэлӄэй йылӄэтгъи.
Эргатык кыеквъи инъэ.
Ӈытогъэ — эвын ӄырымэн ынин нутэнут, ӄытлыги, рочгынотак гэнъэтлин.
Нычимгъуӄин, нивӄин:
Како-како!
ʔАмын, миӈкыри титык?
Люур, ӄээӄын вак, рай, ӄаврыткын валёмнэн — эмчимгъутэ нивӄин.
Вэчьым кэлы!
Люур ӄлеграк тытлепы ӄулильэтгъи, иквъи:
Како-како!
Ръэнут гэетлин?
Ейвэлӄэй чеӈыттэтгъи.
Ӄытлыги рочгыкэн эрмэчьын.
Эрмэчьэ ивнин:
Вэлчиин етгъи — опопы ӄэнапэнры!
Этъым тайкавынвы ӈанӄо етгъи?
Ейвэлӄэй лыгэн авъеткынка нытваӄзн, миӈкыри ӄун гэчеӈыттэтлин.
Нэмэ ивнин эрмэчьэ:
Ӄэйвэ валёмыркын?
Ӄэнапэнры, ӄэнапэнры!
Ейвэлӄэй иквъи, нымэльэвӄэй ивнин:
Э-эй!
Вынэ мыпэнрыгыт!
Эрмэчьын нъатчаӄэн ӈаргын.
Ейвэлӄэе ытлыгин ӄонагтэ йымнэнат, еп ягталмакэн.
Эвын нымэйыӈӄинэт аръаля!
Ейвэлӄэй иквъи.
Опопы мычвиткунэт ӄонагтэ!
Ейвэлӄэе ӄонагтэ чывининэт.
Нэмэ эрмэчьын ӄулильэтгъи:
Эӄылпэ ӄэнапэнры!
Ев-ев!
Ӄъатчаркын, ролмачы!
Эрмэчьын иквъи:
Како-како!
Рыпэт ынӈин инивыркын!
Люур эрмэчьын нэмэ ӄулильэтгъи:
Эӄылпэ ӄэнапэнры!
Ӄынвэр, ейвэлӄэй ӈытогъэ ынкъам ивнин ейвэлӄэе:
Ытлён тыпэнрыркынэгыт, ӄъатчаркын!
Эрмэчьэ ивнин:
ʔАмын, лыгэнитык иʔам гэетигыт?
Мытив нымэйӈигыт, лыгэнитык транмыгыт!
Ейвеэлӄэе ивнин:
Ытлён тыпэнрыгыт!
Ейвэлӄэе лыгэн пиринин эрмэчьын!
Эрмэчьин мынгылгын рылыпъэннин тиӈусӄычетык.
Ынӄо-ым ивнин:
Лымӈэ мыпэнрыгыт?
Люур эрмэчьын иквъи:
Вынэ ратанӈавӈэн!
Ынкъам ивнин:
Энмэч гымнан гыныкагты ымыльо ӈэвъэнти трэйылгыт!
Ейвэлӄэе ивнин:
Тъэр-ым гынин ӈэвъэнти?
Этъым нымкыӄинэт?
Эрмэчьэ ивнин:
Гымнин ӈирэӄ ӈэвъэнти — ынӈатал нытэӈӄинэт!
Ынкъам эрмэчьэ гэйытлинэт, ымыльо ӈирэӄ.
С.
Нынымытваӄэнат йичьэмрэт мытлыӈэн ынкъам ыннанмытлыӈӄав ныппылюӄин ӈинӄэйӄэй — ынӄэн ыргин ытленъюӄэй, ынкъам ытръэч тылвыннэн чакыгэт, ынкъам ытлыгын эвыр-ым ынӄэнын ӈэвъэн,— ромакавкы, ӄонъачгынкэнаргарэ.
Энмэн, ынӄэн ынръам пычӄончакыгэт нылгэранынтыёльавӈэвыӄэн ӄоленымэты, ынраӄ чакыгэт нылгъэнӄэтӄин.
Тэнлымынкыри нырэйылӈыӄин чакыгэт ынӄэн ытлыгэ эвыр ынӄэн йичьэмрэтэ, иӈӄун ӄол йичьэмиттумгын амранӈавтыӈанӈа.
Наӄам ытльаӄай ынӄэныргэн вэнъым нылгилиӈвиттэтӄин ынӄэн ӈааккаӄаеты.
Аны ынӄэн тэӈытръэч чакыгэт тэнлымынкыри нынлейвивыӄин гамганымэты, тэӈвэнлыги нылгъэнӄэтӄин йылык ӈэвылпууръу эмрэлгыӈэ.
Ынраӄ кальагты нэтчын рэйылӈык, итык-ым натаӈылвавын йылык ʔоравэтльагты.
Аны ӈан ынръа ӈэнри нэтчын рэйылӈык!
Лыгэн ӄун пычытръэч чакыгэт нылгинтэвиминӈэтӄин.
Нэмэ кальагты йылык натаӈылвавын.
Ӄынвэр, лыгэн авэтываӄ наркыпчевыӈӈон.
Нивӄинэт:
Тэнлымынкыри мытрэйылӈыгыт, ʔэквырга мыттаӈылваквыт!
Опопы ынраӄ лыгэн ивинитумгу мынытчыгыт, миӈкыри йылык мыттэгмэтэквыт!
Ынраӄ ӄол ʔыръэ аӈӄагты ӄытгъи, лыгэн-ым ыяагты.
Ынӄо пыкиргъи ярак, ивнинэт:
Ынӈатал-ым ӈоонэнӄаткэн мыгрыркальын!
Аа?
Ако вынэ мынылӄынмык эӄылпэ!
Элкыгьэт.
Ымы ынӄэныргэн чакыгэт нэйӈэгъэн ынкъам эквэтгъэт ʔытвэ.
Ӄытлыги, ынӄэн гараттален ʔыръэ.
Ӄытлыги гэнмарэтлен, миӈкы варкын майӈэнмээм.
Ӄытлыги-ым, ынӄэн ытлён ытлыгычга гивлин винвэ ытльак:
Ӄэнмарэргэ, пытляӄ ӄараттагэ.
Ок, како, вынэ нылеӄинэт ӈаанӄэн, лыгэн ӄооӈ, миӈкыри — нылгэчемгъотваӄэн чакыгэт.
Люур вай вытратычгатгъэ нылгинымэйыӈӄин энмычгын, ваамгыпы ыпыльычгын ынкъам аӈӄагты вальын.
Чымче аӈӄак вальын энмээм.
Ынӄэнат ʔытвыльыт пыкитчыӄиквъэт энмиӈэты, ынкы-ым ʔытвэрмэчьу нитӄин ыргин ытлыгын.
Пыкиргъэт энмиӈык, энмыӄычвэнтатгыргэпы тыттэтгъэт.
Эчги тыттэтгъэт, ӄол омкэты тыӈивынин гьалыгатгама — ӈэнку упынпыт тэйкивынинэт.
Ынӄоры пыкиргъи уптылӄивыльын.
Ынръа ӈан моогъат упынпэтыльэтык эвлетэлы ʔора энмыӈӄачагты.
Нычимгъуӄин ӄонпы ӈэвысӄэт, нивӄин.
Ээт, нэнрэӄэвыркынигым?
Эчги упынпэтыплыткугъэт, ынръа ӈан нэпиричитгъэн ынкы энмысӄык ӈэвысӄэт.
Мынгыт нэкылтынэт ʔораӄаптэгты ынкъам нилгэтгъэн гыткайпы, пэпэкгыпы.
Ынӄо нэнилгиӄэвын ʔэнныӄалетлы оппаӈкэнмэпы ынкъам опынпэты нэквутчиргъэн нъомрыӄэнайӈын рыркаӈэлгиӈын.
Ынӄо напэлягъан ынкы таӈавынтэргыльатэты.
Ынкъам ытри пыкэрычгатгъат ярак.
ны ынӄэн ӈэвысӄэт нытэргыльатӄэн ʔэнныӄалетлы.
ны ынӄэн пынлёнэнат ытльата эккэт, ивнинэт:
ʔЭми чакыгэт?
Миӈкы пэляткы?
Ытри нивӄинэт:
Ӈоонко-ым ӈан мытпэлягъан, аӈӄачормык.
Ныюӈэквыркыӄин.
Э-эй, — лымаляквъэ ытля.
Ӄынвэр вулӄытвигъи — еп эпкиркэ наӄам.
Ымволӄытвэӈэт нытэргатӄэн ытля, нивӄин.
Миӈкы напэлягъан рытармачьыӈавъё пычӄунӈээкык?
Вулӄытвик ымыльо йылӄатчагъат ʔэӄэйичьэмиттумгыгинив.
Ытльа-ым панэна йылӄэтык нылвавӄэн.
Ӄынвэр ӈытогъэ ынӄэн ӈинӄэйӄэйык рээн.
Гатльата ӈытогъат ынкъам эквэтгъэт лыгэн аӈӄачормыеквэ ныкитэ.
Нылеӄинэт ӈаанӄэн лыгэн рымагтэты.
Ытля ымтыляӈэт нытэргатӄэн, эккэӄэе нэнамӈылёӄэн:
ӈытогъэ ынӄэн ӈинӄэйӄэйык рээн.
Гатльата ӈытогъат ынкъам эквэтгъэт лыгэн аӈӄачормыеквэ ныкитэ.
Нылеӄинэт ӈаанӄэн лыгэн рымагтэты.
Ытля ымтыляӈэт нытэргатӄэн, эккэӄэе нэнамӈылёӄэн:
Ыммэмэй, иʔам тэргатыркын?
Чакэӄай мынылӄырирыркын, миӈкъым варкын.
Ӄооӈ, миӈкы напэлягъан.
лыгэн мачьоравэтльан рыркы ӄынур.
Люур вай:
Ыммэмэй, ынӈэ атэргатка ӄитыркын!
Вай энмэч гым рыркано гэнъэлигым.
Энмэч ӄырагтытык.
ʔЭтки нэнтэвиминӈэтгым йичьэмрэтэ — гаймэйгым энмык ʔэнныӄалетлы.
Таам, энмэч ӄырагтытык ынкъам ӄиквыткы — ӈоты ытлён ӈотыӈкы нылгинымкыӄин рыркы ровтытваркын.
Эквэтгъэт гэккэӄэе.
Пыкиргъэт ярак — ивнинэт ытльата:
Ынӈатал-ым ӈотыӈкы нылгинымкыӄин рыркы ровтытваркын!
А-а?
Ако элымӈэ!
Вынэ эӄылпэ мынылӄынмык!
Эквэтгъэт ынӄзнат нэмэ ымыльоргарэ.
Ако, како вынэ нылгигиинрэтӄинэт ынӄэнат, рыркамкын начамэттанат.
Люур вай ӄол ӈаврыркаӄай гэлгэлгыпы пылӄэтгъи.
Нычамэттаӄэнат ʔытвыткынык.
Люур вай гынмылкин, ӄытлыги, ӈаврыркаӄай, пылӄыльын, авэтываӄ ʔытвык ӄалгэйпыгъэ ынкъам ʔорарымагтэты ʔытвык ӄалгэрмагтыгъэ, ынкы-ым ʔытвъэт тэӈынъимпэннин —ʔоравэтльат мимлычыку въиткугъэт.
Ӄытлыги, ынӄэн ʔоравэтльан, ыргин чакыгэт, рыркано гэнъэтлин.
Ынӄо гатльата нымытваӈӈогъат ӈан мъэӈинӄэйӄэй.
Ӄынвэр ӈан ӈинӄэйӄэй мэйӈэтгъи, энмэч нотайпы ляйвыӈӈой.
Энмэч ӄынвэр мылытвэй — ылвэт тымыӈӈонэнат.
Ӄынвэр, энмэч лыгэмчытвэй, ытля нымэльэв рытайӈатыӈӈонэн.
Ынӄэнат-ым инэнтэвиминӈэтыльыт энмэч тымнэнат чакэтта.
Ытлён-ым ӄэлюӄ лёӈрагта итгъи, миӈкыри ӄун чеӈэт рыркано гэнъэтлин.
Ытри гэккэӄэе тэгнымэльэв нымытваӈӈогъат.
Нынымытваӄэнат гачакэтта.
Наӄам тэӈуйӈэ этэкичгыкэ.
Эмӄынвулӄытвик нытульыгилиӄинэт гамгарагты, нытъулетӄинэт.
Эргатык нынтоӄэнат —уйӈэ тэкичгыт.
Нивӄинэт.
Микынэ тэкичгыт гэнулинэт?
Эмынӈин ӈан ваӈэтгъат.
Ӄол нзнтыгьэн нэквутгъэн тытлык ʔыттъын.
Нэмэ ынӄэн тульылӄиквъэт.
Тэгрэтгъэт ӈайгыпы, эвыр тытлык пыкиргъи ӄол.
Аны ʔыттъиӈын гатавтавръолен.
Ӈэвъэнйыръын ӈытогъэ.
Чит авэтываӄ йъонаӈо кыпчевыркынэн.
Ивнин ынпыначга:
Ынӈэ вынэ!
ʔЭптэ моргынан мынылгыгъэн мигчирэтыльу!
Рырагтаннэн ӈинӄэй.
Ӈээккэӄэй ӈоонко пэлянэн, ынкъам ынкы вама нытэргатӄэн.
Ивнин ынныначга:
Вынэ ӄыгтыгын, ʔэптэ ынӄэн мигчитльылӄыл!
Вынэ ӄыгтыгын, ʔэптэ ынӄэн мигчитльылӄыл!
Йыннэн ӈээккэӄэй- Нанӄамэтвавынат.
Плытук, ивнинэт ынпыначга:
ʔАмын, иʔам тури нытульэттури?
Иквъи ынпычьын:
ʔЭтки мури уйӈэ атльака.
Мургин ытля гэвъилин, мури гапэлянморэ.
Ивнин ынпыначга ӈинӄэй:
ʔАмын-ым ӄилюльэтги!
Ӈоонко варкын гымнин илюльэткин выквыт, ынӄэнат ӄыяагынат.
Митъэлыги кылвынвыт ынкы варкыт.
ʔАмын-ым, эквэтгъи кылвынвэты ӈинӄэй.
Льунин кылвынвын.
Аны тумгэӄэй гилюльэтлин!
Ымъылёӈэт гилюльэтлин!
Эвыр ӈан вулӄытвигъи, вытку рагтыгъэ.
Ивнин ынпыначга:
Эргатык лымӈэ ӄилюльэтысӄикви!
Иквъи ӈинӄэй:
Ии!
Нэмэ эргатык ӄытгъи панэнагты.
Нэмэ илюльэтгъи — айвэкэнак мыркоӈ рилгиннинэт выквыт.
Нэмэ рагтыгъэ.
Ӈинӄэе ынпыначгын ивнин:
Ытлён айвэкэнат выквыт мыркоӈ нъэлгъзт!
Ивнин ынпыначга:
Э-эк, ытлён эрмэвыркын!
Ӈинӄэй качьараквъэ, иквъи:
Вынъэм йыӄӄэй вэнъымыргынан!
вытку рэнайъогъа гынан гым, -  ивнин ынпыначга ӈинӄэй.
Ӈинӄэе йъонэн выквылгын.
Тэнитчыгнин — люӈнитлитэ рыннин.
Ивнин ынпыначга:
Э-эк, эв ʔамын еп энайъока инэнтыркын гынан!
Нэмэ эквэтгъи нотагты.
Нэмэ ынкы элёльатыӈогьэ — айгоонкэнак армаӈ нъэлгъи.
Ынӄэн выквылгын нэмэ йъонэн.
Рилгиннин.
Ивнин ынпыначга:
Ытлён энайъогъэ.
Э-эк, вынэ лымӈэ ӄилюльэтги!
Вытку гымнин рэлгэтъё райъоӈын, вытку рэнайъогъа.
Ӈинӄэе ивнин:
ʔЭмъим ынӄэн?
Ынпыначга ивнин:
Вайыӈӄэн.
Рыльуӈэннин майыӈкы вальын выквылгын.
Нэмэ эквэтгъи ӈинӄэй элёльынвэты.
Аны нэмэ гилюльэтлин!
Нэмэ вулӄытвик рагтыгъэ.
Йъонэн выквылгын — нэмэ ритлитык лывавнэн.
Ынпыначга ивнин ӈинӄэй:
Вынэ ей энайъока инэнтыркын!
Нэмэ элёльынвэты эквэтгъи ӈинӄэй.
Аны нэмэ гилюльэтлин!
Нэмэ вулӄытвик рагтыгъэ.
Йъонэн выквылгын-— риллиннин выквылгын.
Ынръам ынпыначга ивнин:
 ʔАмын еп энайъока инэнтыркын!
Ӄинъытвиги ынръам!
Аны тумгэӄэй еп инъэ нэквэтӄин, вытку вулӄытвик ныетӄин.
Иквъи ӈинӄэй:
Вынэ мэчынкы тинъытвик?
Ынпыначга ивнин:
 Вынэ вытку галгат риӈэмйыльыт ракытвалыӈӈоӈын ат!
Аны нэмэ тумгэӄэй гэквэтлин!
Аны гэринъытвиӈлин!
Ӄынвэр, ымы галгат кытвылыӈӈонэнат.
Ивнин ӈинӄэе:
Эты вэнъым тинъытвигъэк!
 Вынэ вытку галгат риӈэмйыльыт ракытвылыӈ ӈонынат!
Нэмэ ӄытгъи элёльынвэты, аны нэмэ гилюльэтлин!
Нэмэ вытку вулӄытвик рагтыгъэ.
Ынръам выялвыял гэрэркылельэнӈылин — кылек нэналвавӄэн.
Ӈинӄэй иквъи:
ʔАмын како, вытку титэ тринъытвигъэ?
Рагтыгъэ-ым, иквъи ынпыначгэты:
ʔАмын епэчгин аркыляӈӈока выялвыял!
Ынпыначга ивнин:
Вынэ ӄээӄын ӄинъытвиги!
Нэмэ эквэтгъи элёльынвэты.
Аны нэмэ гилюльэтлин ынкы.
Нэмэ, вытку вулӄытвик рагтыгъэ.
Аны нэмэ гарайъонлен выялвыял.
Ӄынвэр эвын йъонэн.
Ынпыначгын ивнин:
Вынэ мэчынкы тинъытвик?
Вынэ вытку гырголята рапэӈкоӈӈо, вытку ынкы триквъэ.
ʔАмын колё инъытвигъи!
Нэмэ эквэтгъи энъытвэнвэты.
Аны нэмэ гилюльэтлин.
Ӄынвэр гырголяйпы пэӈкоӈӈогъэ.
Ивнин ынпыначгын:
Этъым, вэнъым тинъытвик?
Ынпыначга ивнин:
Вынэ вытку гырголята оттыткыната раляйвыӈӈо!
Нэмэ эквэтгъи энъытвэнвэты.
Аны нэмэ тъаръылё гэринъытвинлин.
Рагтыгъэ — ивнин ынпыначгын:
Вынэ мэчынкы тинъытвик!
Ынпыначга ивнин:
гымнин экык!
Аны нэмэ эквэтгъи.
Янор нинэнилюӄинэт вытвыттэ, ынӄоры энилюкэ рытчынинэт.
Рагтыгъэ — иквъи:
Аны мэчынкы тынъэлык!
Ынпыначга ивнин:
Вынэ вытку въайыткыната раляйвыӈӈо, триквыт.
Эк ʔамын, вэнъым!
Аны нэмэ гэквэтлин энъытвэнвэты.
Аны тумгэӄэй гэринъытвинлин!
Янор нинэнилюӄинэт, ынӄоръым энилюкэ рытчынинэт.
Рагтыгъэ-ым — иквъи:
Этъым, вэнъым тымлытвэк?
Ынпыначга ивнин:
ʔАмын ынӈатал инъытвигъи гыт!
Э-эк, ʔамын ӄыпаагэ ринъытвиӈкы!
Э-эй, ынръам тынӈивыркынигыт ӈавтыӈынвы ыяагты, мэвын миӈкыри ритгъэ ӈэнку.
Эквэтгъи ӈоонрэ ыяагты.
Авынтыляма люур ӄэгтилмыӄэгти льунинэт.
Еп тыляма ӄэгтилмыӄэгти ааӈкатръогъат.
Ивнинэт ӄлявыля:
Тынмыркынэтык!
Тилмэ никвъэн:
Ытля етык, мытривӈын.
ʔЭтки, мэӈин мытльугъэн, ӄымэк нанмымык!
Ивнинэт ӄлявыля:
ʔАмын мачынан!
Рымагтэты эквэтгъи.
Эвыр кытчыгъёлгык рымагты нългъи, люур тилмытил етгъи аӈӄайпы.
Эвын рыркайӈын нинэнрыӄин.
Ӄлявыл чит атчыркын, иквъи ынӄо:
ʔАмын, мачынан рэнанмыгъа.
Тилмытил пыкиргъи чиниткин ярак.
Ӄытлыги, нивын:
Микынэ ӄымэк нанмымык!
Люур галгъаӄайпылен — риӈэгъи.
Авэтываӄ пэнрынэн ʔоравэтльан.
ʔОравэтльата ʔатчанэн ынкы.
Тилмэ ваараленэн — ʔоравэтльан-ым пиӈкугъи гырголягты, рилык инэнрэтгъи.
Аны ынкы ӄонпы гинэнрэтлин.
Ӄынвэр эвыр йъанкэты ныпкитчыӄивӄин, вытку нинэтрилӄин.
Нэмэ ныпэнрыткоӄэн ʔоравэтльагты, нэмэ нинэнрэтӄин.
Эмынӈин рытэ, ӄынвэр эквэтгъи ярагты тилмытил.
Рымагтэты эквэтгъи ʔоравэтльан.
Ынръам ӈоонӄо нылгитиркывытрэтӄин.
Люур тиркытир эйпыткугъи.
Нивӄин.
Вэчьым йъыйыӄ эйпыткугъи ӈутку.
Аплёратвака люур ининигъи.
Нэмэ ӄол тэлмиӈын нылгийъэчычеӄин.
Ӄытлыги, этъым, пэнрыткольын.
ʔОравэтльата нэмэ пиӈкунин гырголягты, нэмэ инэнрэтгъи рилык.
Лыгэн нэмэ наратыӈӈоӄэн эвтылягты, нинэтрилӄин ынкъам ынанчиӄай йъэнкы нирӄин.
Эмынӈин рытык, ӄынвэр нэмэ пэлятгъэ.
Тилмытил эквэтгъи гырголягты, ӄлявыл рымагтэты эквэтгъи.
Лыгэн ӄээӄын тылегъи, люур льунин нымным.
Эӄылпэ пыкитчыӄиквъи ынанъяалеӈӄачагты ярагты.
Ягынпэгчаквъэ — нэрымъэйӈэн.
Нивын:
Микигыт?
Тывнэн нынны.
Нивын:
Миӈкэкыльигыт?
Тывнэн нымным.
Нивын:
Вынэ ӄырэги!
Ытръэч вынэ эмъыльинэйгым!
Вынэ ынӈин!
Иквъи:
Вынэ ʔэтки ʔыльыле, вынэ тритӄыеквъэ ʔыльылти тылгык!
Ивнинэт тумгыт ралкойпы:
Вынэ ӄытивысӄиквын!
Нэтивысӄивын.
Лыгэн нэтивыплыткун — рылгъэ ралкогты.
Аны намӈылёйвыгъан:
Нырэӄигыт?
Вынэ раӈавтыӈысӄэвыльэгым!
Ивнинэт чакэттыт ытлыгэ:
Вынэ вай!
Ӈэвысӄэтти иквъэт:
Ӈэвысӄэтти иквъэт:
Гым-ым итык ӄырым!
ʔЭтки нырулӄин!
Ымыльо ивръугъэт:
Ымы гым ӄыр
ым!
Эвыр нырульэв тритгъэ, миӈкы варкын ӈэлвыл?
Кита мыӄаагынрэтысӄэвык!
Нивын:
Ытръэч-ым чамъам!
Иквъи:
Вынэ гаймаӈэн, трэлӄытгъэ!
Нивын:
Эвыр мэчынкы, ӄылӄытги ӈалвыльэты!
Эквэтгъи.
Пыкири ӈэлвылекы, эвын гэлгиӄупӄэтлин ӈэлвыл.
Аны тумгэӄэй гинэнэвиивлин лымынӄоры!
Лыгэн рагтыгъэ, эвын ӈэлвыл гэлгэчьэтлин.
Ымыльо ынкэкин нивӄинэт:
ʔАмын, миӈкыри нинэнтыӄинэт ӈэлвыльыт?
Элеръук ивнинэт ынпыначга:
ʔАмын-ым, ӄырагтытык!
Акватыӈок янор плякылгын нэтэйкыльэтын ынкъам таӄъальатгъат.
Ынӄоры эквэтгъэт.
Нэмэ тылянвык нэльунэт тилмыӄэгты.
Айгоонкэнак майыӈкы гэнъэтлинэт.
Эвын ынкы тэлмиӈын нытваӄэн.
Еп ыяа пэнрыткогъэ тэлмиӈын.
ʔОравэтльак ӄача нытваӄэн онмычыко ӄанъявыйӈын.
Наӄам ынкы ӄача оттиӈын нотасӄычыкойпы вальиӈын.
Ынкыри рэгъэт.
Лыгэн рай нинэнӄээръувӄин рычыпъыткувкы мыӄыянвыт уттыт.
Майӈоттиӈык инэнрэтгъи тэлмиӈын — тыгинрык нэналвавӄэн.
Ынкы вальын нанмыгъан.
Ӄэйтилмыт ымы нанмынат.
Ярак пыкирык, ынпыначгын гакачьаравлен.
Ганымытваленат ытлыгын, ытля ынкъам ыргин экык.
Эккин нынны энмэн Вытрытва.
Иʔам нынну гитлин вытрытвагыргын?
Эплеэн-ым мынпалёмтэл рымагтэты.
Ынӄэнат лыгэӈъочо ганымытваленат.
Лыгэн ӄун тэӈуйӈэ гатвален ыргин тэйӈэт.
Наӄам вынэ ыргин экык лыгэн таӈӄонпы кынмэчыку нывытрытваӄэн.
Ӄынвэр, ӄулиникэк ытлыгыӄэе ивнин:
Лыгэн таӈӄонпы ытръэч кынмэчыку вытрытвальатыркын!
Ынӈэ мытгытъытэвиминӈыркын.
Вынэ вачаӄ таӈванэван ымы ночнэнат ытлыгыт.
Наӄам ымы ытлыгыӄэй гэмэчпэлӄэтлин эвыр ымы ытля.
Ӄынвэр ынӈин ытлыгын тайӈатгэлеӈӈогъэ.
Милютэт нэнанмыӄэнат эвыр рэвымрэвӄэгти, тиӈурэ нэнанмыӄэнат.
Ынкъам ытлыгэ экык нинэнтэйӈэтӄин.
Аны таӈӄонпы нинъэйӈэльэтӄин ытлыгэ экык:
Лыгэн ытръэч таӈӄонпы вытрытвальатыркын кынмэчыку, наӄам авнатайӈатрэрка!
Вынэ таӈванэван вэнлыги ночнэн.
Аны ӈан ынӈин таӈъотчой ганымытваленат.
Ӄынвэр рыпаавнэн рымараватык экык, ʔэквыргъам панэна ӄол нинэнтыӄин нинъэйӈэльэтӄин.
Ынӄо ынӄэн ӈинӄэй ʔаатчеко нългъи.
Ынӈин-ым тэпэнинэӈэ нытваӄэн.
Ынӄо вай эчги ныгъевӄинэт инъэ, ныныгъевӄин экык, ынръам вэнъым галгомръольатлен.
Нивӄинэт ытлыгыт.
Ынраӄ иʔам омрольатыркын?
Нымӈылёвылгыӄэнат эккэк винвэ.
Ынӄо нэмэ ӄуливулӄытвик ныйылӄэтӄинэт, ныгъевӄинэт— эвын нылгомръольатӄэн.
Ытлён иʔам номръольатӄэн амӄынйылӄыма?
Вынэ, этаны, ʔэквырга эмэчьэтэ ынӈин варкын.
Этъым аны, — ночыткоӄэн ытльаӄай.
Наӄам эвыр винвэӈиву нылгыӄин экык, ынраӄ тэӈэмвинвэ нывэтгавӄэнат.
Нылӄутӄин йылӄынвэпы, эвын галгомръольатлен.
Ӄээӄынуӄэй вак мэсӄупӄэтгъи экык.
Чит-ым ӄэглынангэт ытлён мэчегрыльын.
Нивӄинэт:
Ӄэйвэ ытлён, эты, этлы этъылкэ итыркын?
Амъатав-ым иʔам ныӄупӄынтэтын.
Ӄолетъылё нэгитэгъэн, эвын гэлгиӄупӄэтлин.
Наӄам панэна ныгъевӄинэт — нылгомръоӄэн ʔаатчекӄай.
Таӈванэван ʔынэлкылгъэн, иʔам номръольатӄэн.
Ытлён, ӄытлыги, ныкитэ нывэнвынтоӄэн ырыкайпы ынкъам ӈанӄэн лыгэн нэквэтӄин ыяагты.
Ынкы-ым нымгоӄэн рэрмэвӈык.
Лыгэн ынанмайӈычьын ӈэгны нинэльуӄин — нымгоӄэн илюльэтык.
Ӈэнамгоӄэнат рыттэтъюук нылгинымэйыӈӄинэт выквыт, ӈайыткынык-ым нэнапэляӄэнат.
Ынӄо эргыръоӈӈок нырагтыӄэн.
Пытляӄ пэнинэк ныйылӄыӈӈоӄэн.
Ынкъам ынӄэната ныгъевӄинʔэт — эвын галгомръольатлен.
Ӄытлыгъим, эвын ынӈин нитӄин ныкитэ.
ытлыгык ныйылӄэтӄин, роӄалык, ынкъам ванэван ʔынвалёмын ӈытольын.
улиникэк люур вай ʔылё пыкиргъи миӈкэкин итрэтӄэй агтымкыкыльэн.
Вынэ ӈанӄэн ӈан ининигьи ыяайпы итрэтӄэй.
Лыгайылгаквъат ытри, ытльаӄай эвыр ытлыгын.
Нивӄинэт:
Вынэ ӈоты ʔэӄэльыт!
Наӄам ыргин яраӈы тылвамынан вальыӄай.
 Таам вынэ, вэлер ӄывинрэтги аны!
 Ръэнут-ым льуткы?
 Ръэнут-ым льуткы!
Тэлвэ гэмо ʔэӄэльыт пыкитльэт!
Ивнинэт эккэтэ:
 Эвыр рапкэрыӈӈоӈыт, ӄиквытык гымыкы.
Ӄун энмэч ӄынтогэ, ӄыетги!
 Вынэ вытку рэтэӈвытрэнӈыт ыргинэт ирвыт, вытку ынкы ӄиниквытык.
Вытрытвай!
Ооок, аны ӄывинрэ-э-э-тги!
Ӄытлыги-ым ытлён нывэнвавэръэпыӄэн, мыркогты нынъэлӄин.
Ынӄо иквъи ытлыгын:
 Ӈоты тэӈвытрэтгьэт ирвыт ыргинэт, пойгыт!
 Ӈытогъэ Вытрытва, эвын нинэнрыӄин пойгын.
Наӄам лыгэн нытӄичгытрэтӄин.
Чоттагнык ӄээӄын вагъэ Вытрытва.
Ытлыгыт нылгимэтивэтӄинэт.
Ӄэтэв-ым ытлён рэӄыркын, вытрытвальын кынмэк?
Люур пыкиргъэт ʔэӄэльыт:
Мээй!
ʔЭми ӄэйвэ эты гавынральылен!
Вынэ вай ӈотӄэнайгым, авынральэгым!
Гапойгыма ӈытогъэ.
Ынӄо манаӈатгъат ытри.
Ынӈатал-ым тылвамынан нэнтын тумгэӄэй Вытрытва!
Пэнрынэнат Вытрытвана.
Лыгэн Вытрытва пойгырэӈагъэ гырголягты!
Лыгэн нэнавагралеӄэнат Вытрытвана, нинэнпирӄивыӄинэт ынкы, нэналгэнмыткойвыӄэнат ʔэӄэльыгинив.
Ыргин маравгыттапычьын нылгиӄулильэтӄин:
Ӄылӄэгнэвыркыниткы тиӈурэ!
Эвыр тиӈурэ нылӄэгнэвӄин Вытрытва, ынрак лыгэн, гыргол вама, тэӈэмгынунэтэ нинэчвиӄинэт тиӈурмъэмит.
Ынӄо, ӄынвэр, коӈӈонэнат ʔэӄэльыгинив Вытрытвана.
Энмэч гынтавыӈӈогъат чымӄык.
Вынэ ынӈэ эгынтэвкэ-э-э!
Чеӈэт-ым пэнрыткотык!
Ээй, вынэ ӄылваквытык!
Чиниткин тиӈур йытонэн ынкъам гынтэвыльыт нэначеӈӄайвыӄэнат ыяакэнат.
Ынкы-ым нэнанпэӄэтыльавӄэнат.
Ымы ыргин маравгыттапычьын ганмылен.
Ытръэч ыннэнчьэн лёӈынма гынтэквъи.
Ынкъам ынӄэн гамӈылтэтлен яральэты.
Вынэ Вытрытва, плыткук, галгомръолен.
Нивӄинэт ытлыгыт:
Ытлён ынраӄ титэ гэрмэвлин?
 Ӄооӈ, титэ гамчытвэлен.
Наӄам ынраӄ микынэ пойгычгын гэтэйкылин, алымы чит уйӈэ апойгыкыльэн.
Ытръэч-ым аны вэнъым тагнытотъеӄэнайӈын пойгыйӈын, наӄам нылгинъумӄин.
Нэмэ-ым ынӈин нымытваӈӈогъат рымагтэты.
Тэӈуйӈэ еп ʔэӄэльыкэ нытваӄэн.
Таӈаӄочеткынка камлелы.
Нэмэ-ым лыгэн йылӄыма уйӈэ нынъэлӄин: нэквэтӄин элёльынвэты, ӄытлыги.
Аны таӈэтъо гэлгэрмэвлин, наӄам таӈэтъо гэлгиӄупӄэтлин.
Тэӈэмныкитэ нилюльэтӄин.
Ӄолетъылё нэмэ рай ининигъи ʔэӄэльитрэт, таӈэтъо нылгинымкыӄин.
Нэмэ рай айылгаквъат ытлыгыт:
Коолё, колё, аны нымкыӄин!
Ынӈатал-ым эты игыр наранмыгыт!
Таӈванэван ночыткон ытлён, кынмэчыку нывытрытваӄэн.
Вынэ вай, этъым, игыр ӄырым мынъегтэл!
Эвыр лылет ыргинэт рэтэӈвытрэнӈыт, ӄиквытык гымыкы.
Ээй, — гэпичыкэвлинэт.
Вынэ ӈоты пыкэрыӈӈогъат.
Гаӄолема нылеӄин этратчыӈын.
Нылгиӄулильэтӄинэт:
Ав-ач!
Ав-ач!
Рэӄын ивыркын, этъым игыр рэегтэлгъэ!
Чама лыгэн амалваӈ ныӄулильэтӄинэт, иӈӄун найылгавын Вытрытва.
Нэмэ ытлён нывэнвавэръэпыӄэн.
Иквъэт ытри:
Ӈотъым эймэквъэт, энмэч лылевытрэ нъэлгъэт.
Ӈытогъэ Вытрытва.
Эвын ынкы нытвачаӄэн ʔаӄальымкычгын.
Ав-аач!
Вытрытва!
Ынӈатал-ым игыр мынмарав!
Вынэ колё тэӈэвиръыльыгинив.
Наӄам таӈамныкытгэмӄэнагэнэв.
Ирвыт ыргин тэӈэмнымэлӄинэгинив.
Ынӄо ивнинэт Вытрытвана:
Вынэ тури ӄыпэнрыткотык, чеӈэт-ым тури пэнрыткоркынэтык вэлвальэты.
Аны гапэнрытколенат, ӄынур лыгэн ӈалвыльыйӈын!
Гакытъыматлен тумгэӄэй Вытрытваӄай.
Мынгыткэн ʔылёӈэт гапойгымаравленат эвыр ныкирит мынгыткэн.
Ынкэкин ыннэн ӄлявыл нылгинэрмъэв гатвален.
Ынӄо ынӄэн этратчыӈын тэнтылетъэттывитэ итгъи таӈавынмайӈымаравмачы.
Алымы таӈамынан нынтыӄин Вытрытва, вачаӄ вынэ еп мэчынкы нинэнтыӄинэт.
Эчги амӈырооткэн ʔылёӈэт нъэлгъи маравтагнэпы, люур рай таӈавынмаравма энмэч нылгитъэттывиӄин маравратчыӈын.
Эчги ӄонъачгынкэн ʔылёӈэт плыткугъи, таӈымыльо тымыткойвынэнат, ытръэч ыннэн ынӄэн ынанпойгымлычьын пэлятгьэ анмыка.
Аны ӈирэргэри таӈӄонпы гамаравленат пойга.
ʔЭквырга нылвавӄэнат, мэӈин ипэ рэналватгъа.
ʔЭквырга, ӄынвэр, гэтэӈпэӈъивэтлин ʔаӄальыармачьиӈын, миӈкыри ӄун ытлён вэнъым эчьыльу гитлин.
Люур вай таӈавынпойгымаравма пойгын рэчгэттавнэн ӈоонрэ.
Иквъи ʔаӄальыармачьиӈын:
О-о-ой!
Энантэнмаквъэ вынэ, энантэнмаквъэ энанмыгъэ!
Э-э-эй!
ʔАмын инэнэӈъэлеквъи!
ʔАмын-ым ытлён, энанмыгъэ, ытръэч вэты ыныкит рэнатынпы пойга, вэтыӄун рэтгинрыӈын пойгын.
Ыныкит этгинрыкэ рапэляӈын пойгын, лыгэн-ым рымагтэты тэӈӄырым ӄэрмэкви, лыгэн ыннэнпэнинэк ратваркын, энмэч-ым йъэлыги яалегты рэмэчрултывиркын.
Элымӈэ, ынраӄ иʔам?
Ӄооӈ, эплеэн-ым ынан ратааӈӈын.
Ынӄо ивнин:
Вытрынтэтгъи ʔаӄальыармачьиӈын ынкъам лылет рымӈытавнэнат.
Тынпынэн Вытрытвана.
Лыгэн эвыр ынкы въигъи ӄлявыл ʔэӄэльин.
Ынраӄ лыгэн въинэӈу гэлгъивэтлин.
Таӈымыльо тыргырил гатымлыръолен.
Пойгын тыгинрык нэналвавӄэн.
Пойгын ынкы гатаӈӄонпыӈавлен.
Вытку мынгытӄавык ʔылёк ^ тыгинрынин пойгын.
Гэрэтгинрынлин ынӈин мыкэльу ʔылёӈэт, миӈкыри ӄун тэӈэмэрмэтэ тыргытыр гакыттымлыръолен ынкъам ынӄэната нэналвавӄэн тыгинрык пойгын.
Вытку мынгытӄавык ʔылёк гэӄытвилин ынкъам гаманаӈатлен эрмэчьин тыргырил эвыр-ым вытку ынкы тыгинрынин пойгын.
Ынӄо рагтыгъэ.
Нэмэ галгомавлен Вытрытва.
Ытлён нылгинычеӈыттъэв гатвален рыгъевкы.
Ӄолетъылё ивнинэт ынинэт ытлыгыт:
Ӄооӈ, (наӄам ӄырым нымӈылтэлын ытлыгэты).
выр титэ рэнаныгъявыӈӈонтык, ынӈэ рыйиткутэ инэныгъевкэ, ытлён титэ рыйиткутэ ринэныгъевӈытыӄ ӄымэл-ым ʔаткэвма ринӈытык.
Элымӈэ.
Ынӈин нынымытваӄэнат рымагтэты.
Элеръугъи.
ʔАмын-ым аны элек галгоматлен.
Ӄолетъылё ытлён йылӄэтгъи ёрочыко.
Ынӄо ытлыгэ рыгъявыӈӈонэн рыйиткутэ.
Лявтэпы рыйиткунин.
Люур вай, ӄынур милгэркин мэӄым, ӈаргыногты ирысӄычетгъи, ёрочыкойпы ӈаргыногты гарычгыпэӈколен.
Ӄулильэтгьи:
И-и-и!
Икыккаа!
Икыкка!
Вынэ ӈан алымы ӄэйвэ тивтык, ынӈэ рыйиткутэ инэныгъеквэ!
Ӄун ʔэквырга ынраӄ гантыяатлен.
Ӄоныръым миӈкыри мыныныгъеквыт?
Лыгэн кыпля лявтэпы эвытлым ывэкэйпы.
Валёмтык?
Нэмэ ынӈин нынымытваӄэнат.
Ынпыначгыӄай нотагты чейвыткугъи.
Этъым ʔатав, мэӈинрин гуӈэтлин ӈэнри.
Ынӄо рагтыгъэ.
Ярак пыкиргъи.
Экык ивнин:
Ынӈэ вэты ӈоонрэ гытгычормэты элӄыткэ.
Ыныкит рэлӄыты-ым, ʔаткэвма ратвагъа.
Ӄырым ӄыегтэлги.
Ако элымӈэ ӄырым мыегтэлык, ынраӄ-ым иʔам?
Вытку-ым эвыр уйвэлеӈэӈыльэ ринуйвэлгьэ, ӄырым итык эюлыльэ.
Вытрытва ӄоныры нотганӈэнайпыӄэн.
Ӄолетъылё вэнлыги эквэтгъи нотагты.
Ынкы гытгылыӈкы йылӄэтгъи.
Галгъомрыйылӄатлен ынраӄ ынкы таӈвытрыӈ.
Люур вай йъонэн раӄъоравэтльата.
Таӈвытрыӈ ныйылӄэтӄин.
Ынръам ӈан чамэттаӈӈонэн.
Пыкиргъи ынкы.
Въаройпынэн ӄлявылчыӈа.
Ынӄо пойгын чиниткин йытонэн.
Ынръа вай чит тынпыркынэн.
Эчги пойгын ӈэнри ръылисӄыченнин чит, ынръа ӈан уйӈэ вагъэ.
Гарычгыпэӈколен ӈоонрэ.
Эвын гитэнин, мачӈоонко нытвэтчатваӄэн.
Ынӄо иквъи ынӄэн гытгыӄлявыл:
Иʔам ӈутку йылӄээркын?
Алымы ӄэйвэ никвыт ытлыгэ!
Ии, иниквъи.
Наӄам-ым иʔам, вэлчиин ӈанӄо йылӄысӄивыркын?
ʔАм, вынэ итык эвын нымэлӄин, тымӈалголяӄ нутэнут яаёлӄыл.
Ээй, вынэ ӄъэтйивчитги гымыкагты!
Пэнрынэн гытгъалявыля.
Пойгымараквъат ынкы.
Мытлыӈэн ʔылёт мараквъат гыргол.
Вынэ ʔэтки, этъо гэриӈэмйытвилин Вытрытва!
Нэмыӄэй-ым гытгъалявыл вынэ ныпойгымлыӄэн!
Энмэн аны вэнъым нылгоматӄэн!
Тиркытир нылгарманытгытлягнаӄэн ʔоравэтльагты.
Галгэмаравленат гыргол.
Вытрытва нылгиныйыӄъэв ныталӄэвыльатӄэн лымынӄо.
Наӄам яръальа гэмо маравыльыт.
Люур аны вай тиркык выйильэтгъи.
Нивӄинэт яральыт:
Ӄыгитэ аны!
Ръэнут?
Люур вай нымэчеймэвӄин мачӈотэнӄачагты.
Ынӄо ӄынур ʔоравэтльаӄай вытрэтгъи тиркыгйит.
Аны этъо ынкы:
Ӄыгитэ аноо!
Ытлён ынраӄ лыгиръэнут?
Ӄытлыги вай, тиркыгйит нынъэлыльэтӄин тумгэӄэй Вытрытваӄай.
Аны ынӄо ярайпы нытасӄэвӄэн, ӄынур ӈан ачьэӄӄай, вагралеткольын.
Ынӄэн, ӄытлыги, ныкытьыматӄэн гытгъалявылеты.
Таӈвэнъым ныӄулильэтӄинэт, ыныкит ӈан ныталӄэвӄэн ярак:
Вынэ!
Вынэ!
Ытлён ынръа ръэнут?
Наӄам лыгэн, ыныкит ӈан ныталӄэвыӈӈоӄэн ярак, таӈвэнъым нымэйӈъэв нывъёпчъайӈаӄэн, ӄынур йъакытыйгын.
Эчги ӈыраӄав ʔылёӈэт нъэлгъи, ынръа ӈан гыткат таӈамэвтылягты тагъяӈыӈӈогьат.
Мытлыӈӄавъылёк волӄытвэма таӈавынмаравэты гытгъалявылчыӈын гыткапэрӄыгъэ, эвыр ынкэӄэй ынин пойгын тэгрыткугъи ӈоонрэ.
Лыгэн эвыр ынкы Вытрытвана анӈэнасӄык тынпынэн.
Ынӈатал-ым ынкы тымнэн, вэлер ымы ганвэтгавата.
Ынраӄ-ым таӈвэн-ым пойгын нэмэ гаӄонпыӈавлен гылгык.
Нэмэ нинэрэтгинрынйивӈыӄин пойгын.
Аръаля пойгын гэтгылетлин ынык гылгычыку ынкъам гэӄысӄычевлин.
Чама-ым эрмэчьин гылгын гатымгыръолен, ынкъам ынӄэната нэналвавӄэн тыгинрык пойгын.
Вытку льалянръоӈӈок тыгинрынин пойгын.
Аны галгомръолен Вытрытва.
Тыгинринэӈу гакэттываръолен ынкъам гарычгатлен лыгэн ʔылыткынык.
Аны наӄам ныргэлӄин ʔылчыкогты эвыр мальатав нынтоӄэн ʔылчыкойпы ынкъам нэмэ нарычгатӄэн ʔылыткынык.
Эвыр ӄээӄынуӄэй ваӄ нэмэ нэргээтӄин ʔылчыкогты.
Ӄынвэр тэӈэмынӈин итэ эгынтогъэ.
Ынӄо авэръэпыгъэ.
Ынӄэн увэран уйӈэ нытчыӄин, ынръам алвайпы нынъэлӄинэт.
Ӄынвэр, тэӈуйӈэ рытчынинэт ымыльо увэрат.
Лыгэгытъатыӈӈогъат — уйӈэ этэкичгыкэ.
Ӄынвэр, гамгатыӈачьылгын пырыӈӈонэн, ʔэмитлён нычачаӄэн, тагноӈ вальын.
Ӄэглынангэт, ӄутти нымэлӄинэт — ынӄэнат аръаля нинэльуӄинэт тэйкык ронвы.
Ынӄэната ныӄамэтваӄэнат.
Ӄынвэр, чымчин уйӈэ рытчынин этэӈтыӈэчьыкэ.
Рымагтэпы ляйвыӈӈогъэ тыӈачьэты.
Ӄол нитӄин нутэгчик  ръэгынникыт нинэльуӄинэт.
Нычимгъуӄин, миӈкыри тымынвы гынникыт, амалваӈ вальыт льоёттэ: ылвэт, милютэт, риӄукэт, йильэт,—ымыльо нутэсӄыкин гынникыт.
Чемгъоӈӈогъэ, миӈкыри тымынвы гынникыт.
Ӄолерагтык, ярачыкойпы энарэрык, льунин ырыт.
Ынръам ванэван нивын, ӈотӄэн гынниӈӈыттыкин.
Панэна нычимгъуӄин, миӈкыри тымынвы гынникыт.
ръэнутэт ӈотӄэнат?
Ымы ынкы нытваӄэнат мъэмит амалваӈ вальыт — выквэн, ваӈӄытэн.
Нивӄин рычечьанма.
Ӄырымэнат тымӈэръэнутэт, вэчьым гынниӈӈыттыкин.
Ӄутти мъэмит нинэймитӄинэт — нирвыӄинэт, ӄутти мъэмит нинэймитӄинэт — гэкылгылинэт.
Рыпэт эйылӄэткэ ваӈӈогъэ, ӄонпы ырытэты чимгъук.
Ӄол нинэнтыӄинэт, нэнагтоӄэнат ырыт-ым ынкъам мъэмит.
Ӄынвэр, элкылнин, миӈкыри рытэнмаквыргын яанвы, лыгэн тэӈчимгъуплыткунин яанвы.
Ытръэч ваырват йыпатык нэналвавӄэн.
Нивӄин.
Ырыт ныгтыӄэн ваырват йыпатынвы.
Панэна ӈирэргэри нылвавӄэнат йыпатык.
Ӄынвэр выква энатрэва, иӈӄун ваырват ныйпатын.
Ӄынвэр нэплыткугъэн.
Ынӄоры тааӈыӈӈонэн.
Рынныкон нэнайпатӄэн, нинэнырыткуӄин — ыяагты нылӄытӄин.
Амӄынъычо рагъёчанӈыӈӈогъэ ырыткук.
Ӄынвэр, гыюлетгъи.
Ръэнутэт тымыӈӈнонэнат гынникыт: милютэт, йильэт, риӄукэт ымы галгат.
Ынӄэната ӄамэтваӈӈогъат.
Ӄынвэр, ымы ылвэт тымыӈӈонэнат.
Эвыр нычьэченръуӄин, льалянръогты эвиръыт тэйкынинэт.
Лыгэн тэӈытвигъэт нымытвак — тэкичгын ваӈӈогъэ чама эвиръыт.
Ӄол нитӄин чейвыткук, нымкытйиӄин ылвук.
Эмчымӄык нэнанрагтатӄэнат.
Ытлянъёгты нымӈылтэлӄэн пыкирык.
Ӄутти пэляёттэ нэнатвыӄэнат.
Ытленъютэ нинивӄин:
ʔЭптэ гым мычейвыткуркын гыныг рээн ынкъам мывинрэтыркынигыт.
Чакэтта нинивӄин:
Лыгэнитык импэӄэвигыт.
Пылевыр-ым ӈутку ӄэӈъэлетыркын.
Ытленъютэ нинивӄин:
Рэӄык мэӈъэлетык, уйӈэ эмигчиркэ?
Чакэтта нинивӄин:
Ынан тралпынрыгыт мигчирэ.
Ытленъютэ нинивӄин:
Китаӄун, ӄэналпынрыгэ игырӄэй!
Ии, мылпынрыгыт, — чакэтта ивнин.
Ӈытогъэ чакыгэт ӈаргыногты.
Ӈирэӄ выквыт ратвынэнат — ӄол нымэйыӈӄин, ӄол-ым мэчныппылюӄин.
Ивнин:
Ӈотӄэнат ӄонпы паӈъэваттагнэты ӄынмигчирэвыркынэт авнапаӈъэвӈытока ымъылёӈэт.
Вытку рилгитык лывавыӈӈок, ӄыпаӈъэвӈыторкын.
Наӄам лым ыныкит мэчынкы рэнъэлгъэ, гымыг рээн раляйвыӈӈогъа нотайпы.
Лыгэнитык игыр ʔаӄаляйвыӈ вальэгыт нотайпы.
Нотайпы ныпкирӄин чакыгэт.
Лыгэн увик ытленъюкин нычелгыръоӄэн.
Омэты иниргиӈэ нэналпынрыӄэн, иӈкун омэты ныйылӄэтын.
Ынкъам ʔэптэ чакыгэт, нотайпы ляйвыма, колё нэӈъэлетӄин.
Нылвуӄин-ым, выквыт, рынрыёттэ, нэнанпаавӄэнат.
Нытъэтйиӄин, нынръоеӄэн — ӈирэют нинимтиӄинэт, ӈыроӄав-ым ʔэннэпы нинэнрыӄин.
Панэна ынӈин нырагтытыляӄэн эмтэтковты, этлы чейвэ элекыльин, иӈӄун нэрмэвын чама нинъытвигъэн.
Пыкирык ярак, ытленъютэ нинивӄин:
Вэрин-ым, гэчевкы варкын, амалваӈ вальыт гынникыт льуркынэт!
Чакэтта нинивӄин:
Ынан эвыр мэчынкы рэнъэлгъэ, гым ярак тратваӈӈогъа.
Ванэван мытэӈычьэтык, гынык майыӈкы тэӈъэлетыркын.
Наӄам лым трэтэнгыеӈгыт, мэчынкы рэнъэлгъэ.
Наӄам лым гымыг ляйвынвэпы раляйвыӈӈогъа.
Лыгэнитык игыр пагчеӈгыргэгыт.
Ынӄоры ивнин чакэтта:
Китаӄун мыльугыт, миӈкыри нинэнтигыт выквыт!
Эйминнин ытленъютэ мэйӈычьын выквылгын, йыӄу миӈкыри нинэнтыӄин, нинэнмыркучьэвӄин.
Ивнин чакэтта:
Эк!
Ӄымэк мэчынкы ганъалыӈӈойгыт!
Эченчи киткит ӄэйыӄын мэйӈычьэ тралпынрыгыт выква.
Ивнин:
Ӈотӄэнат ӄынмигчирэвыркынэт тэпэнинэӈэ.
Ытленъютэ нэнатааӈӄэнат — нитчыӄинэт.
ʔЭтки, нитчыӄинэт!
Чакэтта нинивӄин:
Тылвыʔэткиӈыт еп, ымы чамъам ринэвинрэты.
Ынӈатал ӈотӄэнат выквыт райъоӈынат, ынӈатал ʔатав ӈирэмури мынляйвыӈӈомык.
Энмэч ӄыӄитпыльээркын, липле гымыг рээн ӄыляйвыӈӈогэ пэтле.
Ынӄоры пэнин лейвыльын чакыгэт нотайпы.
Ӄынвэр, эмӄулгэ лейвык гыаратыӈӈогъэ.
Ымы атынватка ылвэт йъоӈӈонэнат.
Ӄолерагтык ытленъютэ ивнин:
ʔЫмӈан, эты вай уйӈэ энымкэ чымче?
Чакэтта нинивӄин:
Ванэван миӈкы мыльуркынэт нымнымыт, итык чымче.
Нэмэ чакэтта ивнин:
Иʔам-ым?
Раӄынвы нымнымэты тэгъеӈыркын?
Ытленъютэ ивнин:
Вынэ ванэван.
Ытръэч тивыркын, эты вай амморгынан вальыморэ ытръэч.
Уйӈэ лымӈэ миӈкы тэмурыгӈэ вальа ʔоравэтльака?
Чакэтта ивнин:
Ӄоо!
Люрэӄ-ым маӈэ нӄач варкыт ӄутти ʔоравэтльат, тэмурыгӈэ вальыт.
Ытленъютэ ивнин:
Кита, эвиръыт ӄытэйкыгынэт гымнинэт ынкъам ʔэптэ мылейвыгъэк, мынымрэргъак.
Энмэн ивнин чакэтта:
Раӄынвы нымнымэты тэгъеӈыркын?
Ивнин энмэн ытленъютэ:
Ӈавысӄатэты тытэгъеӈыркын чама гымык гичивӄэв.
Энмэн чакэтта ивнин:
Вынэ гым мынымрэрык.
Ыныкит гыт рэквэтгъэ, гымнин чимгъун а ʔаткэвма ратвагьа.
Ӄэйвэ гым трэвъигъэ — мачынан.
Ыныкит гыт ратымӈэвы, ӄонпы гымнин чимгъун ʔаткэвма ратвагъа.
Ытленъютэ ивнин:
Китаӄун-ым, ӄынымрэргэ эӄылпэ!
Ии, транымрэргъа.
Ытръэч эвиръыт трантэнмавӈынат, трэквэтгъэ,—  ивнин чакэтта.
ытленъюн тэйкынинэт ӄонагтэ эвыр иръын, нымэйыӈӄинэт.
Плыткук-ым ивнин:
Ӈотӄэнат эвиръыт йылӄатынӈок  ӄыйпыркынат ынкъам омэты ӄыйылӄэтыркын, ынкъам пытӄы майыӈкы вальа выква тралпынрыгыт.
Волӄытвэӈӈогъэ-ым, иквъи чакыгэт:
Игыр, йъилгын ининик, трэквэтгъэ ныкитэ.
Ынкы ʔылё выквыт ратвынэнат — ытлён, нымэйыӈӄинэт!
Ивнин чакэтта:
Гым пыкэттагнэты ӄынмыркочавыӈӈовынат.
Киткит йылӄатгыргын  ӄыяаркын.
Гым-ым трэӈъэлетыркын-ым, ʔэптэ ӄэӈъэлетыркын.
Плыткугъэт тэнмавкы.
Ӈытогъэ чакыгэт акватынвы вулӄытвик.
Тытыл выква эйпынин ӈаргыноӈӄач ʔаӄанвантатэты, ынӄоры эквэтгъи.
Ымныкэрэт гэлелин.
Эргатык нэмэ ʔылёӈэт.
Нырайылӄыӈыӈӈоӄэн, ʔытлян нинэтэйкыӄин ыныгмич вальын.
Ынкэчыку ныйылӄэтӄин.
Плекыт, кыевкы, чимэтыльыт нинэгтыӄинэт, турыльыт нэнайпыӄэнат.
Лыгэн плегчыку ёоттэ тэкичгыт нинэнуӄинэт.
Ынӄо нэквэтӄин рымагтэты.
Ӈэгти нинэльуӄинэт тыляма, иквыӈэгти.
Ынӄэнат нэнайъоӄэнат ёпатынво лыӈынвы — уйӈэ ръэнут этлы эвытрэткыльин гырголяйпы.
Ынӄо рымагтэты нэквэтӄин.
Нэмэ ӄутти мэйӈыӈэгти нинэльуӄинэт, ӄэйвэ пъолтакы вальыт.
Ӄол итгъи ӈайыткынатгъэ, ынӄо лылепыткугъи: ӈэйык ӄача льунин ӈалвыльийӈын.
Ынӄо чимгъугъи.
Колё нымкыӄин ылвылю!
Ынӄо ӄэйыӄын лылепыткугъи — люур вээмык ӄача льунинэт ярат, ымы ʔоравэтльат лейвыльыт льунинэт.
Ынӄо иквъи.
Эты вай итык рэӄу иткэ, тынымльугъэк.
Ынръам ынкы айылгавыӈӈогъэ эвнэквэткэ.
Ӄынвэр, вулӄытвигъи ынкы олвытвама.
Вулӄытвик эквэтгъи ʔораӈалвыльэты.
Нылгинывинӄинэт ӄорат.
Ынӄо нивӄин.
Миӈкыри вальыт ылвэт?
Колё нывинӄинэт!
Ынӄо ʔораярагты эквэтгъи.
Пыкиргъи ярак.
Ранмычыӈкы льунинэт орвыт амалваӈ вальыт чавчывэн.
Ынӄо орвыӄачайпы лейвыльын навалёмын.
Ынӄо нэрымъэйӈэгъэн.
Ынӄо татлыӈгъэ, ӄулильэтгъи.
Никвъэн ралкойпы:
Гок, вынэ ӄырэги!
Мэнӄо мырэгъэк, ʔэми тытыл?
Ынӄо ӄъатчагэ
Тытыл найъоркын, нэнвэнтэтыркын.
Ынӄоры нэнвэнтэтын-ым, рэгъи.
Льунинэт эвын ынпыначгын, ӄол ынпыӈэв ынкъам ӈэвысӄэт, ыргин ӈээкык.
Мэӈӄокэнайгыт?
Амтымӈэ ӈотӄо ӄылейвы — нырэӄигыт?
Рэмкыльэ ивнин:
Ӈавысӄатэты нылейвигым.
Ии!
ʔАтав лыгэн майӈыыяайпы етгъи.
Ынӄэн вай ӈэвысӄэт рэӄын ривыркын?
Ӈээкык иквъи:
Йыӄӄэй ытлыгыкыльигым, гымнан чинит мычимгъугъэк!
Тури инэнчимгъульылӄылтури гымыкы!
Ынпыначгын иквъи:
Ынӈин-вай ивыркын ӈэвысӄэт.
ʔАтав лыгэн ыяайпы етгъи, мачынан ӈутку ӄыӈавтыӈгэ.
(Ынпыначгын нычимгъуӄин, энмэн рэмкыльын ʔаачеко нитӄин).
Ии!
татлыгнэн.
Ынпыначга ивнин рэмкыльын:
Энмэн ӄыкэттывагэ йылӄыльигыт.
Ивнин рэмкыльэ:
Ынӈин гавэръыма трэйылӄэтгъэ!
Вынэ, ынан омэты рэйылӄэтгъэ, иниргиӈыт варкыт, ʔатав лыгэн ыяайпы етгъи!
Рэмкыльэ нинивӄин:
Вынэ, ӄырым мыкэттывагьак — чамъам трэйылӄэтгъэ!
Чама еп тивыпэтыркын — вытку тыпкирык.
Ынпыначга ивнин:
Вынэ лыгиэвиръыт ӄыгтыгынэт кыкватыльыт!
Ынӈин тратвагъа гавэръыма!
Нэрэльугым — ӈэвысӄэтигым.
Ынӄэната, амӈыркыля нъэнӄэтӄин кэттывак.
Ӄынвэр рыпаавнэн кэттывайгот рытык.
Ынӈин гавэръыма йылӄэтгъи.
Эргатык кыеквъэт — экык ӄаайпы пыкиргъи.
Пынлёгъэ ытлыгэты:
Ръэнут ӈотӄэн?
Ръэнут ӈотӄэн?
Ынпыначга ивнин:
Вынэ, гынин турытлеӈи, ынтуулпыр!
Како мэй!
Ынӄоры ӄамэтваӈӈогъат.
Ӄамэтваплыткок рэмкыльын иквъи:
Китаӄун, ӄаагты мылӄытык!
Ынӄэйына ʔаачека ивнин:
Вынэ вэнык пыкиргъи!
Эмӈэлвыл мачынан ʔылё нытваӄэн.
Ынан нэкэмгэн раӄорагынрэтыӈӈогъа.
Вынэ, вэнлыги ӄорагты трэлӄытгъэ!
Авынръотавэты вэнлыги ӄаагты ӄытгъи.
Ӄорак пыкиргъи.
Кытэӄэй ӄорак чейвыткугъи.
Ынӄоры эквэтгъи ʔораярагты.
Тылян нинэнчичьэтӄин, миӈкэтэ тантыляӈ вальын вэтгыры.
Чекыяагты нэнаёпыеквэӄэн.
Волӄытвэӈӈок рагтыгъэ панэнагты ярагты.
Пыкиргъи— рэйгут нэнтыгъэн.
Рэгъи.
Ӄамэтваӈӈогъат.
Ныплягтыӄэн чавчывэн ʔаачек ӄаагты ӄытынвы.
Ивнин рэмкыльэ.
Гым трэнъюгъэ!
Авынральа нинивӄин:
Ынан нэкэмгэн раӄорагынрэтыӈӈогъа.
Янор нымэльэв ӄыпаӈъэвӈытогэ.
Вэнлыги нивӄин:
Ванэван мыпэӈъивэтык.
Ынпыначга ивнин:
Вынэ, наӄам ӈавысӄатэты лейвыгъи, ӄунэче чеэкэй ӄытватык, наӄам турыпкирэ чеэкэй лёӈытвата иттык.
Рэмкыльэ ивнин:
Ӄэлюӄъым, еп тивыпэтыркын.
Ынан нэкэмгэн чеэкэй тратваӈӈогъа ӈэвъэнык.
Нэмэ вэнлыги авынръотавэты ӄаагты ӄытгъи.
Ынӈъэм ытлён нычимгъуӄин.
Ыныкит тракэттывагъа, нэрэльугым, эвытлым рэнаматагъа ʔаачека.
Ыныкит трэӄысӄычевы ытлеӈи эльукэ — трэвъигъэ, миӈкыри ӄун    ӄырым  ʔынынэквэтэквым.
Ынкы нычимгъуӄин ӄорак.
ʔАмын ӈан ытлеӈи мамъёпатын, мынымӈылявысӄэвын.
Лыгэн эргыръогъэ — рагтыгъэ панэнагты.
Пыкирык, ӄамэтвама ивнинэт:
Лыгэн эргыръогъэ — рагтыгъэ панэнагты.
Пыкирык, ӄамэтвама ивнинэт:
Игыр вулӄытвик тырамрагтыгъа!
Ивнин ынпыначга:
Эви гаяральэгыт?
Иквъи ынпыначгын:
Како, мытив, пагчеӈэты атвакыльэнат яральыт.
Иʔам айвэнъеп ивкыльигыт?
Вынэ мачынан ӄамъёпатгынат яральыт!
Вулӄытвик ӈытогъэ.
Иквъи чоттагнэпы:
Ръэнут ивкэ чаат мынрыгъэн?
Ивнин ынпыначга:
Орвэпы ӄол чаат ӄынрыгын!
Ӈытогъэ.
Ранмычгэпы чейвыткугъи, чаат эйминнин.
Ынӄо ӄээӄын лылепыткугъи.
Выквылгын нъалянтоӄэн, йъонэн, ралятватыӈӈонэн, ынӄоры пиринин, тиӈунин, рыпэглявнэн рыпэт.
Йытонэн.
Ганотасӄыма рэквэвнин.
Ралкойпы наалёмгъан.
Иквъи ынпынагын:
Ръэнут пэглягъэ?
Ӈэвъэнэ ивнин:
Ръэнут-ым ныпэглягъан?
Нутэсӄын чьачаӈпэглягъэ.
Ынпыначга ивнин:
Еп игыр нутэсӄын ʔаӄапэгляӈ, еп чьэчеӈ нырулӄин.
Ръэнут пэглягъэ,  ӄэйвэ нутэсӄын пэглягъэ, — ӈэвъэнэ ивнин.
Ынӄэн эквэтыльэ рэмкыльэ чаата выквылгын илгэннин, ынӄоры увэкэгты ръомравнэн.
Ынӄоры эквэтгъи.
Ытръэч турэквэтэ ръэмэтэвнин ʔыльыльеквэ выквылгын.
Ынӄоры гэлелин ымныкэрэт.
Эргатык —ʔылёӈэт.
Эргатык — нэмэ ныкирит.
Ныкитэ пыкиргъи.
Тытыл ёпаннэн, гитэсӄивнин, нинэнчичьэтӄин, микынэ рывантатгыргын.
Пэнин йылгынӈин айпыгыргын.
Ынӄоры рывэнтэннин.
Рэгъи.
Ытлеӈи ныйылӄэтӄин.
Эвиръыт гайпыленат, ынинэт тайкыёт.
Ынӈатал колё гатопытвэлен ытлеӈи ынык акваттагнэпы.
Ынӈин-ым нымытваӈӈогъат рымагтэты.
С.
Энмэн, ыннэн ылвэрэквыт тылвамынан гатвален.
Аны ынӄэн ылвэрэквыт пэнин гамгаӈайгыпы лейвыльын.
Ынӄэн ʔАӄанныӄай-—ӄораӈы, ытръэч ылвылю.
Энмэн, ыннэн ылвэрэквыт тылвамынан гатвален.
Аны ынӄэн ылвэрэквыт пэнин гамгаӈайгыпы лейвыльын.
Ынӄоры гыроръоӈӈок, ӈан эвын ʔаӄагнэтыӈӈок, рэквыт гыръоӈӈой.
Ако, ынраӄ кэтэм нывъячегатӄэн — рагръоӈӈой ылвэрэквыт.
Энмэч ныгръотэнмавӄэн, эвыр нывылтывъяатльоӄэн.
Ынӄо рылгалгъэ рэквыт, ынкъам ʔурэтгъи ӄэюуӄэй.
ʔАмын-ым, аны нымачыгтывъялятӄэн!
Ӄэюуӄэй-ым ынкы ныегтэлӄин.
Вынэ вэлер ӄыныгнуквын льолпынэт, ынкъам лыгэн танлёоӈ ынкыпэ гым.
Ынӈэ вэлер лёльот энукэ!
Э-эй, иʔам-ым?
Иӈӄун ӄымэйӈэт таӈамгымыкагты ронво?
Ии, — вэтгынлянэн ӄэюуӄэе, ынӈъэм нылгэвэнвытъымӈычвынатӄэн ʔэгыйӈэты.
Ээй, вынэ трэныгнувӈын!
Ынӄо ʔигэ ивнин ӄэюуӄэй:
Яврэна-ым вай тырайъогыт!
Ээй, — лыгипыннытэгнык нэночӄэн ӄэюуӄэе.
Ынӄо акватычгатгъэ ʔэгычгын, лыгэн ынкы пэлянэн ӄэюуӄэй.
Аны ӄэюуӄэй ӄымэк ныӄитувъиӄин, наӄам ӈан энмылюкыльыӄэй, мэчычьу рыгрыгӄай ныӄэтыкватӄэн.
Наӄам тылвамынан ынкы ваӈӈой, ытля-ым энмэч мэчемъыттъыму гэнъэтлин.
Аны ӈан нырэсӄунӈыльэтӄин ӄэюуӄэй, ʔэквырга нылвавӄэн ӄутык, миӈкыри ӄун вэнык ʔурэтгъи, чама уйӈэ атльака нъэлгъи, наӄам нылгэӄэтъывъёӈӈоӄэн.
Ынӄо лыгимэткиит ныкэрмагты энмылюкиӄэюуӄэй, лыгиӄымэк ныӄитувъиӄин.
Ынӄо эргыръогъэ.
Мэчмэлетгъи-ым, эвыр ʔэӄэгниръулгэтгъи.
Ынкы мачаройваквъэ.
Наймалӄылыткоӄэн ытльаӈӄачагты.
Лёльок пыкиргъи, лыгэн эвыр лёоткогъэ мэрынрэӄэй, лыгикичу нинэлгыӄинэт лывээръыт.
Наӄам гэлгъилкымлитӄээтлин ӄэюуӄэй.
Эвыр амӄынъычо нивлеттылеӄин ʔылёӈэт.
Ынӄо ӄыӈвэр ʔыльылгыгъи ынанчинит.
Эвыр ӄэюуӄэй аройвавтыляк нылгиӄиврильэтӄин.
Гытъэвкы-ым тэӈэмкиткинуӄэй нылёоткоӄэн.
Ынӄо эвыр чайвыткоӈӈой ынанчиӄай ытльак камлелы нырынӈачгыткоӄэн, ынӈъэм въэтватльакы.
Ынӄо элетвыгъи, аммайыӈкы нынъэлӄин гылгыл тиркыкин.
Энмэч мэйӈэтгъи, этӄылетӄэюуну нъэлгъи.
Нырынӈачватӄэн ыяагты.
Наӄам ваны, миӈкы ытля ганмылен-ым, ытльэн аймак тэӈӄырым ныпэлянэн, таӈӄонпы ынкы нытвальатӄэн.
Ӄынвэр ынанчинит ыяагты нылӄытӄин, тэӈэмръилемъетэ.
Ынӄо энмэч элек гэлгинъытвилин.
Энмэч, этъым, энъыӈ ʔигык гэнъэтлин.
Лыгэн-ым галгэмчытвэлен.
Аны таӈӄонпы нытэнмавӄэн ʔэгэты.
Итык, моогъэ рамчытвэӈкы еп ӄэюуӄэю вама.
Ынӄо льэлеӈ нэймэвӄин — эвын лыгиӄитыргыльыӄэй ӄэюуӄэй, эвын-ым ынкы ӄырымэн ӄэюу, энмэч лыгэн пээчвако нынъэлӄин.
Амӄынъычо нырэрмэвӈыльэтӄин ӄлегпээчваӄӄай.
Гамгаӈайгыпы нылейвыльэтӄин, лыгэн ӄун танлымынӄо.
ӄэюуӄэй, эвын-ым ынкы ӄырымэн ӄэюу, энмэч лыгэн пээчвако нынъэлӄин.
Амӄынъычо нырэрмэвӈыльэтӄин ӄлегпээчваӄӄай.
Гамгаӈайгыпы нылейвыльэтӄин, лыгэн ӄун танлымынӄо.
Льэленръугъи.
Ныринъытвиӈыльэтӄин таӈӄонпы.
Льэлеӈит  тэӈэмрэрмэвӈэ ытри тэӈэмринъытвиӈэ танэн.
Ынӄо кыткытръогъэ.
Лыгэн пэнинэмил нырэрмэвӈыӄин ӄлегпээчваӄӄай.
Ымы элеӈит ванэван нытымӈэтван, наӄам тэӈӄырым ытльэн въэн ныпэлянэн.
Ӄынвэр гытгаръогъэ.
Люур рай етгъи ʔэгычгын.
Лыгэн пыкиринэӈу пынлёльатыӈой:
ʔЫмто миӈкыри нытвайгыт?
Вынэ нырэчьэнӈигым.
Како мэй, вэлынкыӄунэйгыт!
ʔАмын-ым, титэ мэвын трэнугыр?
Вынэ еп ытръэч ныппылюйгым, чама ʔэтки мъэйыркыльигым!
Ако, вынэ ӄэглынангэт!
Энмэч виин мэквэтык.
Ии!
Энмэн, лыгитэмъюгнин — ынӈъэм, таӈванэван нырэчьэнӈын.
Ынкъам ымгытгаӈэт ымы ымльаляӈэт майыӈкы нилюльэтӄин.
Ынӄо элеръуй — пэнвэлю нъэлгъи.
Ынраӄ таӈамэнмэпы нъэлгъи илюльэтык, ӄынур кытэпалгын.
Энмэпы гарамчытвэнлен ынкъам гэрэрмэвӈылин.
Ынкы маччевтэнмэпы ныпиӈкуӄин звтылягты.
Гытгаръок нэмэ пыкиргъи ʔэгычгын:
ʔЫмто, эты игыр мэйӈытыргэквъи?
Ӄооӈ!
Ытръэч аны вай еп ӄупӄыльигым, чама еп мэcӄупӄыныппылюйгым киткит ивкэ ӄэйыӄын тъымэчмэйӈэтык.
Ии, вынэ ӄэглынангэр!
Нэмэ эквэтгъи.
Ынкы пэнин эквэнмыйӈэпы ныпиӈкульэтӄин, рээн вээмык ыпэ вальэпы энмык ныпиӈкуӄин.
Ынраӄ кырымынтэну нынъэлтылеӄин, эвыр таӈамъэвыӈ нынъэлӄин, таӈамармаӈ, таӈамэнъыӈ.
Нэмэ гытгаръокы йъонэн — эвын кырымынтэну гэнъэтлин.
Пыкиргъи ʔэгычгын, нэмэ пынлёгъэ:
ʔЫмто, еп эпытъутвикэ?
Вынэ ӄун, киткит еп!
Ынраӄ вай игыр ʔаткэвма гэрэӈэтигым, ынкъам ынӄэната люӈэчьэтэ титык.
Ынан-ым игыр нылгинымэльэв трэтэйӈэты, ынкъам трэлгэчьэты.
Опопы ынан яврэна, чама тэмпытъутвильигым ринэнугъэ.
Ээй, вынэ ӄэглынангэр, ытлён тэкэм ынӈин!
Эквэтгъи нотагты ʔэгычгын.
Аны таӈэтъо ымльаляӈэт нырэрмэвӈыӄин таачымынтано нъалтылягты!
Ӄынвэр кыткытръогъэ.
Гатаннынлен таачымынтано нылгинъумэв чама лыгэрвынныткынльо.
Наӄам чит лыгъаӄарынныльо гатвален.
Ынӄэната нынну лыгнин —  ʔАӄанныӄай.
Вынэ этъым ынкы таачымынтано этъо гэрмэвлин.
Миӈкы ӈан лыгэн энмык, выквычгык рээн, нывэтъатэчетыльатӄэн, лыгэн тэнлымынӈин нитыльэтӄин ымаляӈэт.
Ынӄо элеӈит галягъэ.
Льэлеӈръугъи.
Нэмъэм пыкэрычгатгъэ ʔэгычгын.
ʔАм, етти?
Ии!
Вынэ ʔымто?
Вынэ итык нымэлигым, ытръэч вай кытуркин ӄопӄатгыргын еп армагтыка.
Ако, элымӈэ!
Наӄам лым яврэна трэтэнтыргэквъэ, иʔам-ым опопы яврэна?
Вынэ эвыр.
ʔАм ӄэглын, ынан яврэна!
Нэмэ эквэтгъи ʔэгычгын.
Пэлятгъэ ʔАӄанныӄай.
Ынӄо льэлеӈит галягъэ, нэмэ элеръугъи.
ʔАӄанныкай энмэч ӈирэӄэвыльу нъэлгъи.
Ынкы тэгмэчынкы нилюльэтӄин ынкъам тэгмэчынкы гатыргавъяален.
Гэлгъумыльиннэвлин, гэлгэрмэвлин ынкъам гэлгинъытвилин.
Тэгмэчынкы, этъым, гатэнмавлен.
Ӄынвэр гытгаръогъэ.
Эвын ӈэраӄавыльычго гэнъэтлин ʔАӄанныӄай.
Нычимгъуӄин ытлён, нивӄин.
Ӄэйвэ пэтле энайъоркын ʔэгычга.
Этъым, игыр ынӈатал руйгут тритгъэ.
Тъэче кивыткук, эвыр пыкиргъи гытльэгычгын.
Ивнин ʔАӄанныӄайына:
ʔАм, етти?
Ии.
Ик, игыр-ым ынӈатал, этъым, трэнугыт?
Вэтгочнэн ʔАӄанныӄайына:
Ии, миӈкыри ӄун игыр тэчьэтык.
Ынӈъэм ванэван, ытръэч гэрмэвлин.
Лыгъумыльинныльу гэнъэтлин, наӄам таӈэтъо гъомтаннынлен.
Ынкъам ʔэгычга ивнин:
Вынэ эвыр!
Эченур-ым ынанкэн мымэчгынтэвык, ӄэлюӄ лыгэн мулвык.
Ээй, вынэ ӄыгынтэвыльэт!
Гынтэквъи ʔАӄанныӄай.
Аны гэркылельэтлин ʔэгычга!
Аны гэйъэтылелинэт!
ʔАӄанныӄайына-ым ʔыръэ ванэван ныпэлянэн.
Ынкы пытляӄ мэтчымче рылейгут нинэнтыӄин.
Ынраӄ ʔэгычгын нылгинимпэӄин.
ʔАӄанныӄайына-ым, ӄытлыги, эквэнмыйӈэты нинэнльэтэтӄин.
Ӄынвэр ʔэгычгын ваӈэйпыӈӈой:
Аны, ев-ев!
Наӄам нивигыт.
Матчымчагты трэгынтэквъэ!
Ӄун эӄылпэ ӄэнайъоркын!
Ынӄо энмык пыкэрыӈӈогъат.
Лыгэн эвыр пыкиринэӈу.
ʔАӄанныӄай гэпиӈкулин энмэпы.
Эвыр ʔэгиӈын ʔэптэ.
Наӄам энмээм вээмык ыпэ вальын.
ʔАӄанныӄай вэтчата ваамрочыӈкы ʔиргьи.
ʔИны-ым, лыгэн ӄынур кыргытъол, эрэтгъи.
Ынкъам гагыткамчатколен.
Чама лыгэн ʔыттъымыт гэмчеткулинэт ивтыл ирык, миӈкыри ӄун нылгиниквыӄин энмычгын.
Аны гэӄулильыръулин ʔины:
И-и-ик ʔамын, нылгэнэнанъымӈычвынавэгыт!
Иʔам инэтэмъюӈгъи?
Иʔам-ым ʔамын ытля гымнин тымын?
Ээй, вынэ ӄытльаелёгэ!
Аныӄун, мытумгъэйӈэвыткук!
Вынэ лыгэн ӄытумгъэйӈэвыткуркын!
Люур, энмыгэӈкы рылтэлытвама, ӄъолягъэ.
Нэмыӄэй ʔАӄанныӄайына ʔэйӈэвнинэт тумгу мэлёталгын ынкъам эмчьачокалгын.
Люур пыкэтчагъэ ʔэгъё нылгинымкыӄин.
Ынкы рылтэлыльын ʔэгычгын нивӄин пыкэтльэты:
имымиӈкыри рытъёлӄыл, рытавэмэнӈатъёлӄыл рээн!
Валёмтык!
имымиӈкыри рытъёлӄыл, рытавэмэнӈатъёлӄыл рээн!
Валёмтык!
Ии, мытвалём!
Люур ыныкы гэпкитлинэт тумгу лымӈэ амалваӈ вальыт гынникыт чама галгат: кэйӈыт, умӄэт, риӄукэт, челгырэӄокат, ӄэпэрти, йильэт, пипиӄылгыт, ӄаӈолгыӄагтэ, йъаяӄыт.
Ынкъам люур вай пыкиттылегъи ыннэн кырыӈайӈын, ытлён нылгинымэйыӈӄин.
Ынин нынны — Матачьыгрыӈайӈын.
Наӄам ӄоравытрыйӈын ытръэч ӄынур ʔыттъин гыткат.
Итык, ымъым алеӈгыргылен, чама гарыннылен.
Леӈгырга ымы тиркытир нинэйпыӄин.
ʔАӄанныӄай вачаӄ ванэван ыныкы найылгавын.
Наӄам ынин тумгыт ытръэч ӈирэӄ.
Ивнинэт тъымымчаткоʔэгычга:
Таам вынэ, энмэч ӄэквэтгытык рачвыӈынвэты!
Аны, пипиӄылгыӄэйгинив еп турэквэтэ вэнвыёлгычыко гэнъэтръулинэт, чымӄык-ым въэйгиӈэтръугъэт.
Аны нылеӄинэт рачвыӈыльыт!
Ынӄэн Матачьыгрыӈайӈын, таӈэвытлеӈгыргыльын, таӈвэнъым ныйыӄыӄин турэквэтэ кытгынтатык.
Лыгэн ынин ытръэч таӈампэӄывъял нывытрэтӄин.
Наӄам увик ванэван нывытрэтгъэн.
Вынэ лыгэыяагты нылеӄинэт!
Аны, ӈэнри тыляма, чымӄык гапэчайвытколенат гынникыт, ӈан мъаянвыт лымӈэвыр эмпаянвыт.
Вынэ ӄэйвэ каӈолгыӄайынтэ нырэкытвыленӈыӄинэт, ʔэквырга нылвавӄэнат.
Ынӄо ӈоон энмэч каврантатыӈогъат.
Ивнинэт ʔАӄанныӄайына тумгыт:
Ик, вынэ, ʔатав мынрайъоӈгъан Матачьыгрыӈайӈын, вэнынкы вэнъым ʔынпэчайвымык!
Иик, вынэ, ʔатав!
Ынӄо лыгэн въарэвытгэӈкы нъэлгъэт мэлёталгыӄай ынкъам эмчьачокалгын.
Ынӈин нылеӄинэт въарэвытгэӈкы ʔАӄанныӄайына.
Вынэ нылгэйыӄытчоӄэнат.
Таӈэтъо йыӄыӈ нылеӄинэт Матачьыграӈайӈына.
Аны ыныкит гитэк ʔАӄанныӄай волвакы, лыгэн ӄынур гыргол нъэвытлытваӄэн.
Ынӄо найъогъан Матачьыгрыӈайӈын.
Ынкы ӄынур лыгэн вылтыйъёлыко нъэлгъэт
Алымы нылгитэнтымгэтӄин.
Ытръэч ынӄэн Матачьыгрыӈайӈына нэнанвылтывъялыръовӄэн.
Ынӄо ивнинэт ʔАӄанныӄайына тумгыт:
Алымы нылгитэнтымгэтӄин.
Ытръэч ынӄэн Матачьыгрыӈайӈына нэнанвылтывъялыръовӄэн.
Ынӄо ивнинэт ʔАӄанныӄайына тумгыт:
Вынэ ʔатав мынрагаляӈгъан Матачьыгрыӈайӈын!
ʔЭтки вай вылтывыялчыко мытытваркын!
Китъам ӄун гымык въарэгэӈкы ӄынъэлги ынкъам виин ӄилкымъетги!
Эвыр ралвавыркын, гымык ӄинэнрэтги.
Гым-ым Аӄӄанныӄайына янотгыткавъарэгэӈкы тырэнъэлгъэ!
иквъи мэлёталгыӄай,— ынан Матачьыграӈайӈын галяк лыгэн эвыр рэтымгэвы!
Лыгэн ӈан тумгэӄэгти ынӈин итгъэт.
Аны ӈан ʔАӄанныӄай пытӄыйыӄыӈ гэнъэтлин!
Волвакы гитэк — лыгэн ӄынур гырголята агытканэлёка ныриӈэмъетӄин.
Риӈэтэ ʔиннуӄэгти, аатгыртэ, ӄэнъевыт нэнармагтыӄэнат.
Ӈэгти ӄонъысӄагта нинэнтыӄинэт.
Авынъэрагты люур тымгэквъи.
Мэлёталгын лылепгъи, таалгылятгъэ ынкъам ӄолентогъэ:
Гок, Матачьыгрыӈайӈын пэлятгъэ!
Матачьыграӈайӈын ӄынвэр ынраӈ тыляӈӈогъэ, елычгын элгэӄатычгатгъэ.
Ӄол ʔиннуӄэй ʔысӄагтыма ʔигнэтгъи, лываквъэ лымӈэ ӄутык — этъым, ватгъэ.
ʔАӄанныӄай-ым гэтумгэ ныпкиттылеӄин энрэтвикэ.
Ытръэч пыкэрыӈӈок мачынраӈ нъэлгъи, ʔитын вэтлякы рытчынин.
Ымыльо гынникыт, рыпэт ымы умӄэт ынкъам кэйӈыт, нивӄинэт.
ʔАмын како, таӈпэрагты ʔирэмъетыркын, наӄам чикэпэӈъивэткыльин!
Ивнинэт тъымымчаткоʔэгычга:
Вынэ ынръам ӄытэйкэквытык!
Эк, итык-ым мытпэчайвынат, кита ынраӄ-ым мынрэнрулылтэвӈынэт!
Янор пэнрыткогъат ʔигыт, ӄэпэрти, риӄукэт, челгырэӄокат — ытри-ым ӄун ынанмыкычьыт.
Вынэ колё ʔАӄанныӄайына эймэвыльыт рынна нинэнинтыткуйвыӄ инэт, нэнананӄытрайвыӄэнат!
Ыннэн ӄапарчыӈын яалеӈӄачайпы нывинвэймэвӄин.
Ытръэч мэлёталгын ӄулильыръугъи:
Рай-рай, яалейпы ӄапарчыӈын!
ʔЫсӄагтыльын ӄапарчыӈын ʔАӄанныӄайына аатгыргык рымагты рынна рирэннин.
Йильэт-ым имчьэчукэтэ гэмилютэтэ нынмыткоӄэнат.
Вынэ-ым ынӄоры пэнрыткогъат умӄэт.
Тайкавын рыпэт амӄэвъяча гэйыӈэръулин, ʔыльыл мэчуйӈэ гэнъэтлин.
ʔЫттъыёляйпы пэнрыткольыт ʔАӄанныӄайына лыгэн нэнавэтъатъевыӄэнат, яалеӈӄачкэнат-— нинъэптивыӄинэт.
Мэлёталгын ынкъам эмчьачокалгын нэмыӄэй нылгивинрэтӄинэт.
Мэлёталгын ныпэӄэттатӄэн пэнрыткольэн гыткагэӈэты — умӄы-ым амйыӄытчота нъигнэтӄин ынкъам левтэ нирӄин, лыгэн эвыр ныкэгытрэтӄин.
Имчьэчукэтэ, ʔысӄагтатык лявтыткынэты, нинэвэгылкуйвыӄинэт лыляйпы.
Илкыльыт умӄэт эмъэӄэлиӈэ ныгынтэвръуӄинэт тымӈэмэӈкырэ.
Ӄынвэр амынан нъэлгъи анмыка кайӈиӈын.
Иквъи эмчьачокалгын:
Гымнан кита мыпэнрын кайӈиӈын!
Вынэ эвыр!
Гапэнрылен имчьэчукэтэ кайӈиӈын.
Имчьэчукэӄэй-ым ӈан нылгиныйъэпиӈкуӄин.
Лыгэн нинэпиӈкуйвыӄин имчьэчукэӄэе лымыикыри.
Ӄол нинэнтыӄин нэнантымӈэвӄэн  имчьэчукэӄэй кэйӈэ.
Люур вай, таӈгэмо лыгнин рылыльын йыкыргычыкогты.
Ынӄо кайӈыӄалялвынчыкогты гатлылен эмчьачокалгыӄай.
Нивӄин кэйӈын:
Ынръак вай, ʔэмитлё-о-н?
Ынӄо лыгэн эвыр тъылкамагральатыӈӈой кайӈиӈын.
И-ии-кы-ы-кка-а!
Наӄам нылгэвытрыкавралыльатӄэн кайӈиӈын тэӈэмтъыле.
Ынӄо вай, ӄынвэр,въэчгатгъэ.
Ӈытогъэ имчьэчукэӄэй.
Нымӈылтэлӄэн ʔАӄанныӄайына, нивӄин:
Гым ӈэнрилы гэрэсӄивигым ынкъам эчги тырэсӄивык ынкачыкогты, аны, тылгэӄамэтвальатык ынкы!
Лыгэн ӄэлелвынчыку тыӄамэтвальатык, ынкъам ынӄэната тотгынмыгъан.
Иквъи ʔАӄанныӄай:
Ынӈатал-ым гыт вэлынкыӄунэйгыт, лымӈъэм нылгэнымайыӈӄэначгын тымын!
Ээ, ынраӄ-ым ӄутти нъэлгъэт анмыткока!
Каӈолгыӄай вынэ чит гатапоочгылен ʔАӄанныӄайына ʔАӄанныӄайына еп гыргол рэлынкавравъёнэн.
Ынӄо таӈымыльо тымыткойвынэнат.
Пипиӄылгыӄэгти лыгэн тэнтисӄутэ нэнанмыткоӄэнат.
Лымӈэ риӄукэт ынкъам ӄутти гынникыт.
Таӈымыльо тымыткойвынэнат гынникгинив, нъэлгъи ытръэч тъымымчаткоʔэгычгын энмигчирэвкэ.
ʔАӄанныӄайына еп гыргол рэлынкавравъёнэн.
Ынӄо таӈымыльо тымыткойвынэнат.
Пипиӄылгыӄэгти лыгэн тэнтисӄутэ нэнанмыткоӄэнат.
Лымӈэ риӄукэт ынкъам ӄутти гынникыт.
Таӈымыльо тымыткойвынэнат гынникгинив, нъэлгъи ытръэч тъымымчаткоʔэгычгын энмигчирэвкэ.
Йъонэн ʔАӄанныӄайына ʔэгычгын:
Ээ, ʔамын-ым ӈирэмури мытынъэл вэтгавкы!
Иӈӄун-ым иʔам ытлён тымын ытля ёʔомачы?
Наӄам лыгэн тылгитэвиминӈыльэтык ынкы ёʔойӈык!
Ынкъам ынкэкин еп антыяатка тынтыркын гынин рытавэмэнӈатгыргын!
Валёмыркын, тытльэгычгэгыт?
Авъеткынка вагъэ ʔэгычгын, миӈкыри ӄун галгэайылгавлен.
Ганӈэнайпылен ʔэтки ʔАӄанныӄай:
Рэӄын-ым нивигыт?
Этъым эмӄынгивик ытръэч нырэчьэнӈигым?
Ынӈъэм ванэван!
Ытръэч нырэрмэвӈигым таӈамгыныкы!
Ынӄо лыгэн ынкы пилгытэнтинин ынкъам рилгыпэтэ тымнэн ʔэгычгын ʔАӄанныӄайына.
Ынӄо ивнинэт тумгыӄэгти:
Вынэ, ынраӄ-ым игыр нымэльэв мытранымытваӈӈо!
Вэлынкыӄунэтури, винрэттык!
С.
Ытри гэӈэвъэнэ гатваленат.
Ытри гатваленат нытутйиӄинэт.
Ынӄо вай гыроръоӈӈок йытонэнат ӈавъэгиӈа ӄэйъигыӄэгти.
Мэйӈэтгъэт ʔигыӄэгти.
Нэмэ ӄутти ʔурэтгъэт.
Мыкэтгъэт ʔигыт, Ынӄэн-ым энмэн ʔэгъё.
Энмэн гатваленат нирэӄ  и’гыт —ӄликъины ынкъам ӈэвъины.
Ытри гэӈэвъэнэ гатваленат.
Ытри гатваленат нытутйиӄинэт.
Ынӄо вай гыроръоӈӈок йытонэнат ӈавъэгиӈа ӄэйъигыӄэгти.
Мэйӈэтгъэт ʔигыӄэгти.
Нэмэ ӄутти ʔурэтгъэт.
Мыкэтгъэт ʔигыт, Ынӄэн-ым энмэн ʔэгъё.
Мэйӈэтръугъэт ʔигыӄэйгинив.
Ынкы-ым ытлыгык рээн нылейвыӄинэт.
Ытлыгэ нинэнинъэйвыӄинэт таӈӄонпы.
Таӈӄонпы гамганотайпы нылейвыӄинэт.
Энмэч ӄолечавчывак нытэгинӈэтӄинэт ӈэлвылекы.
Ӄол лыгэӈъочьыӄай ныяанранымытваӄэн.
Вэчьым ынин гатваленат амӈырооткэн мооӄор ынкъам ытръэч ыннэн ӈавпээчвак.
Вай ынӄэн еп лыгэыяа льунин ӈэлвыльыӄэй ытлыгъигэ.
Ивнин эккэмкын:
Вынэ вайыӈӄэн майӈычавчыв, мынпэнрын ӈэлвыл!
Эченур ӄынмыгыткы эмчымӄык!
Таӈымыльо нанмытконат мооӄаат.
Ытръэч тэӈыннэнчьэӄэй ычвэӄӄэй гынугъи.
Орвырэлык камлелы ычвэӄӄэй нытлепыткуӄин, тылвамынан гынугъи.
ʔАтав ынкы орвырэлык камлелы ляйвыӈӈой, эвыр орвырэлчыкойпы.
Этынвыӄагтэ нытэргатӄэнат, ӄорагты гылёта.
Наӄам таӈэтъо ычваӄаеты ныейвэчетӄинэт, чама ынӄэната нытэргыръоӄэнат.
Ынкы ганымытваленат ытлыгын, ытля ынкъам ӈыраӄ эккэт, ӈирэӄ чакэттыт.
ʔЭгъё-ым гэквэтлин ӄоленымэты.
Ынкы лыгэмайӈычавчыв.
Ивнинэт эккэт ытлыгъигэ:
Иик, ʔамын-ым нэмэ ӈутку мынтэгинӈэт, миӈкыри ӄун ʔэтки ӈотӄэн чавчыв, ӈъочьэты нытэрмэчьыӈӄин.
Чама ынинэт нымытватомгыт лыгъаткэвма ныӄамэтваӄэнат — лыгитъэръэв нинэйылӄин ӈъочьэты тэйӈэт.
Чама ӄаагты кыннытармачьыӈӄэн.
Вэты-ӄун ӄыӄитпыльэтгытык ӈэлвыл тымыткок!
Валёмтык?
Ии!
Ээ, энмэч ӄэквэтгытык!
Ынӄо эквэтгъэт.
Аны напэнрын ӈалвыльыйӈын!
Вынэ на-а-лгэнмыткогъан лыгэн эвыр ынкэӄэй!
Лыгэн-ӄун рыпэт мачымыльо, ынӈатал-ым вэчы гэтчылин ӈэлвыл.
Наӄам лыгэн галгэтымӈэнмытколен ӈэлвыл.
Ынӄо ӄытгъи ытлыгэты ʔэгъё.
Иквъэт:
Ытлён таӈвэчы мытылгэнмыткон ӈэлвыл.
Вынэ ынӈин, ытлён тэкэм ынӈин!
Ынанъым иʔам кытъаткэӈ чавчыв!
Ынраӄ-ым айвэкэн ӈъочьыӄай ытлён ымэн этъым чавчывавыркын.
Ако, элымӈэ!
Ээ, вынэ мынэквэт рымагтэты!
Эквэтгъэт лыгэн ӈанӄэн ӄоленотагты.
Ынраӄ ынӄэн ӈъочьыӄай таӈвэнъымлен.
Янор элек гыръогъэ ӈавпээчваӄӄай, ӈэмӄынгивик нымкэттылеӄин ӈэлвыл.
Ӄынвэр эвыр; вай лыгэмкатычгатгъэ ӈэлвыл.
Ынӄэн-ым ӈан чит пэчгычавчывайӈын таӈвэчы гаӈъотвэлен.
Лыгэн гэлгитъэттывиӄээтлин ӈэлвыльыӄэй.
Энмэч-ым мэчемлейвыткутэ гэнъэтлин пэчгычавчывайӈын.
Ынӄэн-ым чит ӈъочьыӄай, ӈан чавчывавыльын.
Ынӄэнына гэлгиривлыльэтлин ӈъочьын гамганымнымгыпы ынкъам ынык рээн нынымытваӄэнат.
Ынӈатал-ым нымэльэв нинэйылӄин тайӈатгыргын ӈъочьычавчывата.
Ынкъам нынну нэлгын ынӄэнырык чавчывак вальа —энмэн Ӈъочавчыв.
Иʔам ынӄэн нынну гэлгылин?
Миӈкыри ӄун ытлён ганымытвален лыгэвэлӈъочьыӄаё ынкъам гачавчывавлен кытавэтываӄ.
Ынкъам ынӄэната гэтэнынныӈлин Ӈъочавчыв.
Нэргавӄэн Ӈъочавчыв:
Игыр-ым ынраӄ ӈъочьыморэ нымэльэв мытранымытваӈӈо, минкыри ӄун тэнчынит-ым мытчавчывав!
Ымы тури ӄынур авынральо ритыркынинтык.
Ынӈэ ивкэ.
ʔЫмӈан, Ӈъочавчыван ӈэлвыл!
минкыри ӄун тэнчынит-ым мытчавчывав!
Ымы тури ӄынур авынральо ритыркынинтык.
Ынӈэ ивкэ.
ʔЫмӈан, Ӈъочавчыван ӈэлвыл!
Ынӄо нымытваӈӈогъат тэгнымэльэв.
Таӈымыльо ӈъочьыт, ынык нымытвальыт, тумгыльэтвылгэ нынымытваӄэнат.
Ынкъам гамгаӈъоча ʔылгу нылгыӄин Ӈъочавчыв.
ʔЭгъё-ым нэмэ ӄулинымык пыкиргъи.
Ынраӄ ынӄэн чавчыв нылгинытэӈӄин.
Нэмэ ивнинэт ытлыгэ эккэт:
ʔАмын-ым ытлён, нэмэ ʔатав ӈутку мынрэтэгинӈэнӈы, миӈкыри ӄун нэмэ уйӈэ мытынъэл этэйӈэткэ.
Наӄам рэӄэ мынтэйӈэт игыр?
Опопы ʔатав ӈутку мынтэгинӈэт.
Ытлён ытръэч вэтыӄун ӄытэминӈычьэтгытык тэгинӈэтык!
Вай-ым вай, аныӄун мивтык, миӈкыри рэтэгинӈэнӈытык.
Вайыӈӄэн ӈэлвыл ытлён кынныкытгэмӄэн, таӈамалва вальын ынкы ӄораӈы варкын.
Элымӈэ, мэй!
Иик, ытлён тивыркынитык, эккэтури!
Вэтыӄун тэӈынӈэ эгйинрэкэ!
Ээй!
таӈачгыта ивръугъэт.
Ӈэнку варкын ӄол ӄораӈы йъарат кынныкытгэмӄэн.
Ынӄэн ыныкит ранмыӈыткы, ытлён ʔаткэвма ратвантык эвыр ымыльо мури ӄырым мынъегтэл.
Ынӄэн ӄораӈы — вагыргыӄор, митъэлыги ымы вылтыӄаачыко нывытрэтӄин, лыгэн ӄун ынанмайӈъалянточьын.
Наӄам элгар — тэгнылгыӄин.
Ынинэт рынныт таӈаврыкыльэнат.
Ынкъам лыгэмайӈырынныльын.
ʔЫмто, валёмтык, нэнэнэт?
Ии!
Мытвалём!
Ээ, энмэч ʔатав ӄэквэтгытык.
Эквэтгъи ʔэгъё.
ʔАмын-ым ытлён напэнрын ӈалвыльиӈын!
Таӈамъаӄаянвыӄагтэ нанмынат.
Итык, таӈымыльэты лыгэчьыльын ӈэлвыл.
Ыннэн ʔины ынкы гатымӈэвлен.
Ынӄо ӄытгъэт ытлыгэты.
ʔЫмто, тымыткы?
Ии!
Вынэ ытръэч ыннанмытлыӈэн!
Ако, ытлён тэкэм ынӈин.
Тэгмэчынкы ытлён!
Ынръа вай-ым ʔэми ӄол?
Ӄун еп пэнрыткотыляма мытынтымӈэвын.
Ако, элымӈэ!
Ынраӄ-ым миӈкы вагъэ?
Ӄооӈ!
Наӄам люнльутэ мытынтын, миӈкыри ӄытыльын.
Ако-како, тыттэӈэт!
Леӈытэӄ-ым вэлеркылей миӈкыри вальыӄайык.
Нылгэкапчачавӄэн ытлыгын ʔэгъё.
Вынэ китаӄун, ʔатав эӄылпэ ӄылӄыриргыткы!
Ээй!
Эквэтръугъэт нэмэ.
Аны гэнарэрленат таӈъотчой льук натаӈылвавын.
Ӄынвэр эквэтгъэт панэнагты.
ʔЫмто, ʔэми?
Вынэ уйӈэ!
Ако-како, элымӈэ уйӈэ!
Тыттэӈэт вэрин!
Ынръа лыгимиӈкыри ӄытгъи?
Китаӄун, ʔатав опопы ӈутку ӄэйыӄынуӄэй мынъатчамык!
Вынэ эвыр лыгэн!
Ынкы нъатчаӄэнат.
Ӄэйыӄынуӄэй ʔатчагъат-ым  - люур вай пыкиргъи, галгомръольатлен.
Лыгзн эвыр пыкиринэӈу эргавыльатгъэ, вэтгавчетыльатгъэ:
Уу, како мэй, ʔамын эты тымчытвэгъак чама тэрмэвык!
Миӈкъым гатвачгатэгыт!
Ӄун тургин тывъё тынмын.
Ако мэй!
ʔАмын, алымы тивтык — вэтыӄун ынӈэ ынӄэн анмыка!
Ытлён иʔам ӄун авалёмка гитигыт?
Ӄэйвэ ӄун гавалёмэгым, ытръэч ӄун гантыяатлен.
Вынэ нылгайылгавӄэн ʔаткэвма тэгинӈыльын ʔины.
Энмэч нытэргывэтгавӄэн, ытлыгэ амӄынымӈылёк:
Иик, ытлён ымэн, тумгыӄэгтури, ʔаткэвма мытытва!
Ытлён ымэн, вай-ым ӄырым мынъегтэл!
Вынэ ʔатав мынтантэнмыӈат, мынгынтэв, миӈкыри ӄун лымӈэ ʔаӄаягталы мытынъэл!
Ынӄо ивнинэт:
Гынончывэ мынынлин ʔэгъё.
Ӄол чывипыт ытльайпы нытвагъан, ӄол-ым ʔатав гымыкайпы.
Ынӄо нэмэ ивнинэт:
Лыгэн тури ӈанӄэн тымӈэнотагты ӄыгынтэвыльэтгытык, этъоонмыл эвыр ринъэтэнӈытык.
Ытлён чит мури ʔаткэвма иткэ мынъинмык, эккэтури, талвапалӄаттагнэты мынъыегтэл.
Чама чит таӈымыльо яалтыӈаратэты ынӈин нъытван ʔэгъё.
Вай, ӄынур мури.
Игыр-ым мури ʔаткэвма энмэч мытинмык, энмэч-ым ӄырым лымӈэ ынӈин вальын нытван яалтыӈаратэты ʔэгъё.
Энмэч тылвъэткиӈыт ратваръоӈыт ʔэгъёгэнэв!
Лыгэн лыгэтымӈэнӈэн ратагэнӈыльатыӈоӈыт ӈэлвылекы ынкъам егтэтлекы.
Валёмтык, нэнэнэт?
этъоонмыл эвыр ринъэтэнӈытык.
Ытлён чит мури ʔаткэвма иткэ мынъинмык, эккэтури, талвапалӄаттагнэты мынъыегтэл.
Чама чит таӈымыльо яалтыӈаратэты ынӈин нъытван ʔэгъё.
Вай, ӄынур мури.
Игыр-ым мури ʔаткэвма энмэч мытинмык, энмэч-ым ӄырым лымӈэ ынӈин вальын нытван яалтыӈаратэты ʔэгъё.
Энмэч тылвъэткиӈыт ратваръоӈыт ʔэгъёгэнэв!
Лыгэн лыгэтымӈэнӈэн ратагэнӈыльатыӈоӈыт ӈэлвылекы ынкъам егтэтлекы.
Валёмтык, нэнэнэт?
Ии, — лыгимэрынрэ ночыткоӄэнат.
Таӈымыльо гэпыннэвръулинэт ытръэч ынӄэн ʔэӄэтэгинӈыльын тэнлымынкыри ныльутлепыльэтӄин.
Энмэч нымэрэнтоӄэнат чымӄык.
Ытлёнайӈын-ым ванэван.
Ынӄо ивнинэт эккэт ытлыгъигэ:
Таам, ʔатав мынэквэт вынэ!
Ӄутръугъэт таӈавынъанӄатэты, наӄам нытэргыръоӄэнат.
Ынкъам ӈан ныӄъоляӄэнат, ӄынур тэргыльыт.
Галгэглёленат ченэтпымытвагыргэты.
Эквэтръугъэт амъянра— ӄутти ытлыгэпы, ӄутти-ым ытльайпы.
Тагэнӈыльиӈын-ым ытльайпы вагъэ.
Аны гэгынтэвыльэтлинэт лыгэн нотагты!
Таӈӄонпы гэлельэтлинэт.
Люур вай таӈавынтыляльатэты пыкирвылгыгъэт ярак, ӈан ӈалвыльынмыёк чавчывак.
Ынкы лыгэн эвыр въиткугъэт ыргынанчиӄай.
Таӈымыльо гэвъиткулинэт, ымы ыннэн люӈъегтэле.
Аны ынӄэн чавчыв гэӄылгилюлин ӄорагты, вагыргыӄорагты!
Ынӄо нивӄин:
Вынэ мачынан!
Ынан-ым ынӄэнына пууръу ратвагъа элвэльин.
Ытлён-ым, ынӄэн чавчыв, нылгинытэӈӄин ӈъочьэты, гамгаӈъочьыӄай нымэльэв нинэнтэйӈэтӄин.
Ынӄо ытри нымытваӈӈогъат пэнинэмил, ымы ʔаӄаӈ люгнъэле.
ытлыгын.
Ытлён яалтыӈаратэты ʔаткэвма ратвагъа ʔэгъё.
Игыр-ым вай, ʔэгъёкэн ытлыгыт, лыгэн нэнэнэт мэйӈэтык, ытлыгыт нынрултэтӄинэт ынкъам ӄувчикычьу нынъэлӄинэт, Ныпытлиӈӄин ейвэлӄэй
С.
Ынинэт чит тъэркинэт ӄорат гатваленат.
Эмиткэтэ гэнымкэвлинэт чавчывайпы.
Энмэн ынӄэн эрмэчьын ымыльорык айылго нылгыӄин.
Ынкъам эмиткэтэ гагаймычьавлен.
Лыгэн вытрыӈ ӄонпы нытваӄэн.
Ымыӈ ынин мигчитльэт гатваленат.
Энмэн, ынӄэн гатвален Мэчигмэльын.
Ынинэт чит тъэркинэт ӄорат гатваленат.
Эмиткэтэ гэнымкэвлинэт чавчывайпы.
Энмэн ынӄэн эрмэчьын ымыльорык айылго нылгыӄин.
Ынкъам эмиткэтэ гагаймычьавлен.
Лыгэн вытрыӈ ӄонпы нытваӄэн.
Ымыӈ ынин мигчитльэт гатваленат.
Ынкъам ӄолечавчывак ейвэлӄэй нытваӄэн ӈэвмиргыӄэйык ымыӈ миргыӄэйык рээн.
Ынкыри тыӈивынинэт мигчитльэт эрмэчьэ.
Ынӄэнат лыгэӈъочьо гатваленат.
Ӄытлыги, ынӄэн ейвэлӄэй пытӄылым нэрмэӄин, наӄам винвэкин.
Люур пыкиргъэт мигчитльэмкын.
Ынпыначгыӄая пынлёнэнат:
Рэӄыркынитык?
Люур ӄол иквъи:
Нэмэ эрмэчьэ нэнӈивымык.
Пынлёнэнат:
Раӄэты?
Ӄорагты.
Ыргин ытръэч мытлыӈэн ӄорат гатваленат.
Ынпычачгыӄая ивнин:
Чиӄӄырым!
Мачынан нармайпыгъан, мачынан ʔынынмыткомык!
Ӄиквыткы ынӈин!
Люур ӄол иквъи:
Вынэ мури наранмыткомык, уйӈэ вальыморэ.
Вэлер мытлыӈэн мынынрагтатын ӄорат.
Ынпыначгыӄая ивнин:
Вынэ мургин ытръэч мытлыӈэн ӄорат варкыт.
Аръаля ӄырым мылпынрытык!
Мачынан ныетын ынанчинит!
Ӄиквыткы ынӈин!
Ваа!
Эквэтгъэт мичгитльэт.
Ынпыначгыӄая ивнин ейвэл.
Ытлён гыт ытръэч гыллиӄэву итыркын гымык, ӄырым ӄывириӈыткуги эрмэчьэ энэвнаёморэ ӄората!
Люур ейвэлӄэй иквъи.
Ӄырым итык мури ʔынӄораэнэвнамык.
Мэчынкы тырэнтэйкэвӈын.
Люур эргатык волӄытвэгты ининигъэт.
Нъэмэтӄин эрмэчьын орвыткынык.
Иквъи ынпыначгыӄай:
Вынэ ӈотыӈ етгъи эрмэчьын!
ʔАтав ӄытэнмаквэ!
Ейвэлӄэй тэнмаквъэ.
Пыкиргъэт, эрмэчьын ʔэмэтэ нынтыӄин.
Иквъи эрмэчьын:
ʔЭми ӄорат тургин?
Ӄоро ӄинэйылгытык, эӄылпэ вынэ!
Ынпыначгыӄай иквъи:
Чиӄӄырым мыйылгыт, ӄэйвэ эрмэчьу ритгъэ!
Люур армайпыгъэ, ӄутгъи орвэпы.
Эчги ынпыначгыӄай пириркынин, люур ейвэлӄэй ӈытосӄычатгъэ.
Ивнин:
Ынръам рырэӄэвыркын?
Эрмэчьэ ынръам ейвэлӄэй пэнрынэн.
Аны ымъылёӈэт гэтэйкэвлинэт, ӄынвэр вулӄытвигъи.
Тэркырама эрмэчьин мынгыӄач мыленин.
Вэнлыги ынӈин нылеӄинэт.
Ынръам ӄачакэн мыленин мынгылгын.
Эрмэчьын иквъи:
Ынан ӄората мылпынрытык!
Вынэ, итык амӄората тъэркин!
Ынан чама нэлгэ.
Вынэ, тъэркин!
Чама ынпычьын ӈээкык ӈэвъэну ӄылгыгын.
Вынэ, тъэркин!
Ынан гымык эрму ӄынъэлги.
Ии, эрму тритгъэ гым гынык.
Энмэч ӈотӄэнат ынпыначгыӄагтэ мыривлынэт.
Ытръэч лымӈыл.
Ынӈин вальыт тэленъепкинэт эрмэчьыт.
С.
Аны эккэрык ылвылю нылгэнмыӄэн.
Ӄолетъылё нэмэ нычейвыткуӄинэт.
Нынымытвакэнат н ыраргарэ — ытлыгын, ӈэвъэн ынкъам ӈирэӄ эккэт.
Аны эккэрык ылвылю нылгэнмыӄэн.
Ӄолетъылё нэмэ нычейвыткуӄинэт.
Ӄол итгъэт, эчги эквээркыт, иквъи ытлыгын:
Ынӄоры эквэтгъэт.
Ӈинчьэн иквъи:
Ынпычьын иквъи:
Аны ынӈэ, мынрагтымык!
Ӄун мынъёпатынат, ръэнутэт ынкы варкыт!
Ӄынвэр валёмгъэ ынээльын.
Ӄытгъэт.
Аны гэлелинэт!
Ӄынвэр, люур нэльунэт вээмык ӄача акэркыӄлявылтэ.
Ытленъютэ ивнин ынээльын:
Кита мынылӄэгнэвынэт!
Аны ынӈэ!
Лыгэнитык мури наранмымык, — иквъи ынээльын.
Аны ӄырым, йъэлыги ытри мытранмыӈынат, — иквъи ытлеӈи.
Аны мытрэнвэнӈынэт ынкъам нарапэнрымык!
Аны ынан мынгынтэв!
Ӄынвэр, валёмгъэ ынкъам нэлӄэгнэвынэт.
Ынкъам гынтэквъэт.
Люур ырык ʔыттъыёча ӄутгъэт акэркыӄлявылтэ.
Ынкъам намӈылёнат:
Иʔам чит рэӄэ вылгыпыткотык, наӄам ымы пэглягъэ?
Лыгэн авъеткынка нытваӄэнат.
Леӈытэӄ, чит тымыткоркынэтык?
Нэмэ лыгэн ванэван ʔынтатлыӈынат.
Ӄынвэр иквъи акэркыӄлявыл:
Таам, мынрагтымык морыкы ымыльо ӈирэтури ымы мури!
Ынээльын иквъи:
Вынэ, энмэч мури мытрарагтыгъа.
Ӄырым торыкы мынылӄынмык, миӈкыри ӄун ытлыгыт варкыт.
Ӄынвэр валёмгъат.
Ӄытгъэт ӈыраргарэ.
Пыкиргъэт.
Эвын ʔаӄэнмыгточыӈкы нытваӄэнат, лыгэн уйӈэ аярака.
ʔАмын-ым мынпойгыльат!
Ынӄэнат-ым ӈирэргэри нымлыӄэнат, йъарат ытлеӈи нылгэнымлыӄэн.
ʔАмын-ым валёмгъат пойгыльатык.
Торымгогъат янор лыгэн вэтгысӄык, ынӄо ʔаӄэнмыгточыӈкы.
Ынӄо аны ʔотчой гапойгыльатленат!
Ӄынвэр ынээльын тымнэн акэркыӄлявыля.
Ынкъам виин паагъат пойгыльатык.
Нэмэ ӄолетъылё иквъи акэркыӄлявыл:
Лым вынэ мынпойгыльат, чеӈэр гыт ʔэптэ мынмыгыт!
Вынэ ӄэнанмыгэ, йъарат этлы ынээльымил атвакыльэгым.
Энмэч мынпойгыльаркын!
Ынӄо тэнмаквъат пойгыльатык ʔаӄэнмыгточыӈкы.
Пэнрыйгот итгъи акэркыӄлявыл.
Ынӄо пэнрынэн ӄлявыля.
Торымгогъат пойгыльатык.
Аны ʔотчой гапойгыльатленат!
Энмэч ӈирэӄ ʔылёӈэттэ галягъат.
Ӈыроӄав эргыръогъэ.
Ынкъам эчги волӄытвэӈӈогъэ, люур акэркыӄлявыл кувлыткульэтгъи.
Ӄытлыги пилгык гитлин.
Ынӄо рагтыгъэ ытлеӈи.
люур акэркыӄлявыл кувлыткульэтгъи.
Ӄытлыги пилгык гитлин.
Ынӄо рагтыгъэ ытлеӈи.
Пыкиргъи ярак.
Ивнин ытлыгэ:
ʔЭмъим тумгытум гынин, миӈкы пэлягъан?
Эккэтэ ивнин:
Вынэ ӈан ӈэйык рымагтэты гэлӄынмури ынкъам ынкы гымнин ынээльын нанмыгъан.
Ынӄо амынан чайвыткоӈӈогъэ.
С.
Гапылмыръолен, тымӈэквъэ.
Люур кайӈыран льунин.
Ивнин кэйӈэ:
Энмэн ытлён нылгэеа’тӄэн, ӄлявыл чейвыткугъи.
Гапылмыръолен, тымӈэквъэ.
Люур кайӈыран льунин.
Ивнин кэйӈэ:
Вынэ чейвыткульигым тытымӈэквъак.
Ивнин кэйӈэ:
Вынэ ӄыетги, ӄырэги!
Ӄыӄамэтвагэ!
Тэӄэмэӈгъи.
Ӄамэтваплыткок, ивнин кэйӈэ:
 Ӄыйылӄэтги!
Ымы гым трэйылӄэтгъэ.
Эвыр рэгытъэвыркын, лыгэн оттиӈа ӄэнаркыплыркын.
Ыныкит лыгэн рыйиткутэ ринэныгъеквъэ, лыгэн трапэнрынтык, трэнунтык!
Ии!
Лыгэн йылӄэтгъи.
Кыеквъи ӄлявыл, гытъеквъи, лыгэн рыйиткунин.
Люур кэйӈын кыеквъи.
Иквъи:
Какомэй!
Рэӄэ энайъогъэ?
Эты лыгэн трататкынъегыт!
Ёрок гролмакы кычечьивынин.
Пэӈъивэтгъи кэйӈын, иквъи:
ʔАмын, какомэй, аалёмкыльэгыт ивкы!
Ӄынвэр ытлён тынмыркынэгыт!
Ымэр игыр ӄывалёмгэ!
Ыныкит авалёмка ритгъэ, транмыгыт!
Ымэр ӄывалёмгэ игыр!
Ӄол итгъи рыгъевнин, ивнин:
Ӄыгъекви!
Мыныгъевмык!
Гэмэлетлин.
Люур ӈытогъэ — эвын гэлеръулин.
Рагтыгъэ.
Ярагты пыкиргьи.
Ярак нивын:
Миӈкы нытвайгыт?
Ӈоонко, ыяаӈ.
Кайӈырачыко нытвайгым.
С.
Ытри ӈъочьыӄаё ганымытваленат.
Нынымытваӄэнат ынпыначгыӄай, ынпыначгыӄаен ӈэвъэн эвыр ынкъам ыргин ӈээкык гэнэнэнэлин — энмэч ӈинӄэйӄэй, ытръэч еп ныппылюӄинэӄэй нэнэнэӄэй.
Ытри ӈъочьыӄаё ганымытваленат.
Ӄол итгъи ынӄэн ӈэвысӄэт гэрэттыннэӈлин.
Наӄам ынкы эвын вулӄытвик.
Вынэ нылгэёʔатӄэн ӈаргынэн, наӄам вусӄымчыку.
Ивнинэт ӈээккэтэ:
Вай-ым тыттыннэркын!
Ытлыгын ынкъам ытльаӄай иквъэт:
Вынэ ынӈэ — ёʔомачы!
Ытръэч-ым ныкитэ ʔэчуулгыт рэйыръэнӈыт.
Вынэ ӄырым!
Ратымӈэквъа ёʔомачы!
Ӄынвэр вэнлыги ӈытогъэ ӈэвысӄэт.
Уйӈэ автычгыка ӈытогъэ — амкэргырга, ынраӄ ʔэчуулгын айгыпы рулвынин.
Люур рытрилнин ʔэчуулгын — рылыпляннэн ёʔота.
Ынраӄ вэлеркылегъи ʔэчуулгык ӈэвысӄэт.
Аны ʔотчой гэвэлеркылелин ʔэчуулгык ӈэвысӄэт!
ʔАмын-ым аны нылгэпылмыёʔатӄэн, наӄам уйӈэ автычгыкыльэн райвалявкы гэквэтлин.
Аны гэлгурэтылелин — люур рычгуткугъи ыныгчурмык.
Нивӄин.
Ынраӄ ръэнут рыглюркын?
Тэйылиӈыткугъи кэгынмэ — люур рыкээрэвнин ръэнут ынкы.
Ӄытлыги, ынӄэн гатвален яраӈы.
Ынкы рэсӄиквъи.
Рай авынральыт — рэлку, ёрочыко.
А-аг, — мэрынрэӄэй иквъэт рэлкульыт.
А-а,— мэрынрэ нэмыӄэй ночыткоӄэн ӈэвысӄэт.
Ако мэӈӄокэнайгыт?
Авъеткынка ытлён нытваӄэн, ванэван ночыткогъан.
Люур рай вэнвывэтгавыӈӈогъат:
Ӄытивысӄиквын гынан.
Аны ӄырым!
ʔЭтки, юрэӄ, кэлы.
Ынӄэнат гатваленат, ӄытлыги, гэтленъютэ.
Ынӄэн ытлеӈи нинивӄин.
Ӄытивысӄиквын.
Ытлён-ым нъэнӄэтӄин, нивӄин.
Юрэӄ, кэлы.
Аны ӄэмтивысӄиквын!
Аны ӄырым, тайылгавыркын!
Нинэтэнринӈыӈӄин ынээльэ:
Ынкъам лыгэн тэвысӄэвъянва ӈэвъэну нылгынин.
Аны ӄырым!
ʔЭтки, юрэӄ кэлы.
Ээй, ʔэнӄээркын?
Ээ, гымнан-ым, — тивысӄивнин ынээльэ.
Аны гэлгъилкымлитлин ӈэвысӄэт!
Ынӄо тивыплыткунин ӈэвысӄэт.
Ынраӄ ынкы ʔотчой ганымытвален ӈэвысӄэт.
Ӄулиэлек ынӄэнат ылвагэлеӈӈогъат гэтленъютэ.
Ынръа вай ʔэргынрэвэн рыгыркэвъёоӈӈонэн ынинэльин ӈэвъэн.
Эчги вай нэквэтӄинэт гыннэгӈыттынвэты, ынраӄ ытлён нэквэтӄин янра ӈанӄэн лыгэн амэчгыргэты.
Ынӄо волӄытвэӈӈок, вытку нэквэтӄин нэмэ амэчгыргэты.
Ӄээӄынуӄэй вак, нырагтыӄэн — эвын тэӈуйӈэ гатвален.
Ынээльэ ивнин:
Иʔам тэӈуйӈэ гыт эгынниккэ рагтыркын?
Ӄун ынръа вай, гыннигльук тылвавыркын!
ынинэльин ӈэвъэн.
Наӄам ынинэльин ӈэвъэн нылгъэнӄэтӄин.
Аны нэмэ ӄулиникэк гылвэгилилинэт.
Нэмэ ынӄэн ынӈин итгъи ытлянъёйӈын.
Аны ымъылёӈэт гэнгыркивлин ӈэвысӄэт!
Ӄынвэр, гэпэӈъивэтлин, валяйӈын чотгэӈкэн йытонэн — ынӄэната гыткаръысӄиӈа тэнгыерэгнин.
Люур ритъунтэвнин ыныкагты — левтылвинин ӄлявыл.
Ынӄо ӈэвысӄэт камчечытвэтчагъэ.
Ынӄо орвытараӈыткынэты рыттэннин.
Аны нылгиниквыӄин орвытараӈиӈын!
Ӈэнку мылгэнаръэнэн мэлӄыткынык.
Аны нылгиниквыӄин мэлӄычгын, орвытараӈ!
Рыпэт ӄун тыттатъёлга тыттэтыльын.
Ээ, ʔамын-ым, пыкиргъи вулӄытвик ʔывэӄуч, нэмъэм гэлвульэтлин лыгэн эвын.
Пынлёгъэ ʔывэӄуч:
ʔЭми эӄэлюӄ еп эпкиркэ иркын?
Ӄооӈ, ʔэмитлён!
Тэӈвулӄытвигъи ӄынвэр, наӄам уйӈэ.
Нивӄин:
Эвныпэ рэӄэ нанмын, мэӈинрин гынникэ?
Ынӄо эргатръогъэ.
Мэлӄыгэӈэты ӄытгъи.
Ӈэнку гатгаткоӈӈой, милӄыгиӈкы.
Люур вай мутлыйитгъи кагынмэты.
Аны гэчеӈыттэтлин ытлён!
Ынраӄ ръэнут мэлӄыткынык варкын?
Ынӄо тыттэтгъи мэлӄыткынэты.
Эвын ынкы нырылтэлӄэн въильын, гэлевтылвилин — левыт гэныпыӈэтлин рэлпэты.
Эвын гамылгэнаръэйвылен ынкы.
Ынӄо ӄытгъи ӈавъанэты.
Ивнин:
Ынръам ытлён гэрэӄигыт, иʔам тымын пычытръэч ытлеӈи?
Ынан-ым ʔамын, иʔам нинэнгыркивъюуӄин!
Ынкъам гэмо тылгын валяйӈын тыгтон, чотгэӈкы вальын, ынкъам ʔатав чит тытэнгыерэӈын ыныкагты.
Люур тынйыӄыргалявын ыныглявтэпы — ынкы тылевтылвин.
Иʔам-ым тэленъеп ивкыльигыт?
Миӈкыри ӄун найылгавэгым.
Ынкъам ӈан никвъэн, таӈыӈ нъытван, лымӈэ ӄырым тагэнӈатгыргын нъытвагъан.
Ынӄо чемгъольатыӈӈой ʔываӄочейӈын.
Иквъи:
Ээй, вынэ, ӄытэгинӈэт!
Ытръэч ынӈин иквъи, ынӄо ӈытогъэ.
Ынинэт ирвыт рынрынинэт ынкъам эквэтгъи нотагты, ынкы ӈэвъэн пэлянэн ярак.
Аны ынраӄ тэйкынин ынкы рыгъёлгычгын, лыгонмычыкогты вальын.
Ӈэнри ӈирэк ёнэнат кымъыт — тыӄиӈэвыт ынкъам гытокале рыгъёлгычыкогты ёнэнат.
Ынкы нинэнмэйӈэвӄинэт.
Ылваӄаанмыёт нэнаёӄэнат ӈэнри.
Аны ʔотчой таӈымгэвэӈэт рэнмэйӈэвӈынинэт кымъыт.
Эчги ӈирэӄэв гивин нъэлыркын, люур вай ынӄэнат кымъыт майӈатыӈӈогъат.
Энмэч ыннанъылё наткоӈӈонат ӈирэют, мэӈинрин ӈыроёт ылваӄаанмыёт.
Аны ӄынвэр галгэмайӈаачгатленат ынӄэнат кымъыт!
Ӄынвэр еп рараттыляма ӄаанмыёт гытокалейӈа нинэнмыӄинэт гыргол вальыт, галгэвляачгатлен гытокалекымъылгычгын.
Тыӄиӈэвыт-ым ʔыттъык майыӈкы ганъалычгатлен.
Ынкы рыгъёлгычыкойпы ныръилемйыльэтӄин, гэлгинъытвилин.
Гытокале-ым энмэч ӈанӄэн кагыргын рыгъёлгыкэн нэнайъоӄэн.
Аны ныӄулильэтӄинэт ынкэчыку вальыт!
Тыӄиӈэвыт, ӄынур ʔины, ныӄъоляӄэн, энмэч майӈыӄолеӈ, ымы лыгэчекыяайпы нывалёмӄэн ӄъоляльын тыӄиӈэвыт.
Ынкъам ымы гытокале ныӄъоляӄэн.
Ынӄэнат тэӈэмгытъэтэ ныӄъоляръоӈӈоӄэнат.
Алымы инэнмэйӈэвыльэ ӄэйвэ гынник нэналгэнмыткоӄэн тэӈэмӈэнрилы.
Ынӄо иквъи.
ʔАм эты мэчынкы мэйӈэтгъэт!
Ынӄо рагтыгъэ ӄлявыл.
Пыкирык, ивнин ӈэвъэн:
ʔАмын-ым, ӄыпатгынат левытти ылвин ынкъам мынынленэт нотагты!
Ээй!
Лявтыпатыӈӈогъэ ынкы ӈэвъэн.
ʔЫвэӄуч-ым нэмэ пэнинэк орвытараӈгэӈкы гатгаткоӈӈой.
Нывиӄин ынкы ӈэвъэн.
Люур вай ӈыраткыната кытгынтатӄаятгъэ кургыӄэй.
Аны ӈэвысӄэтэ гапаколен.
Ӈотӄэн ʔымӈот ӄэтэв-ым рэӄыркын, ръагыпы лейвыркын!
Кургыӄэй иквъи:
Чит-ым ипэ титыркын.
Чит тъывинрэтгыт.
Э-э-эй!
Вынэ эвъим ӄыетги!
Пиринин кургыӄэй ынкъам кагынмыткынык рытрилнин.
Ынӄо вэтгаквъэ кургыӄэй:
Гыт вай, леӈытэӄ,  ы’вэӄучитэ нанмыркынэгыт.
Элымӈэ!
Ынраӄ-ым иʔам?
Ӄун энмэн рымэйӈэвнинэт ӈирэӄ кымъыт таӈамгыныкы, иӈӄун гыт ынӄэнырык ʔыннугыт.
Элымӈэ мэй!
Йыӄӄэй ӈан-ым миӈкыри?
Лыгэн гынан ӄытэйкыгынэт плекыт, ытръэч ӄылгикэлийвыгынэт.
Ынкъам эчги рэквэнӈытык лявтынлянвэты, эймэвкы митъэлыги кымъык, нэриквыт.
Ээ, ӄыянотгэ.
Ыӈкэн эчги ынӈин риквъэ, гынан ӄынинтыгынэт плекыт, ынан ынкы рэнъэлгъэ ӄлявыл.
Ынкы эчги рэнинтыӈынэт плекыт, лыгэн эвыр ӄытлепги гырголягты — ынан трэвинрэтгыт.
Ээй!
Ынӄо ывэӈӈогъэ ӈэвысӄэт, пылекыт лыгэӄылпэ тэйкынинэт.
Аны ынӈатал-ым гэлгикэлийвылинэт.
Ынӄо увиплыткук, ивнин ʔывэӄуч:
Вай тыплыткук!
Ээй!
Ынӄо рэсӄиквъи ʔывэӄуч.
Ӈэвъэнэ таӈванэван нынкалыровнэнат кэлиегыт.
Иквъи ʔывэӄуч:
Таам, мынлевтынлемык!
Эквэтгъэт лыгэн нотагты.
Аны нылеӄинэт, ивнин ӈэвъэнэ ʔывэӄуч:
Миӈкыри ытлён мытлеркын?
Лыгэн-ым ӈоонрэ!
Эвыр ӄэйыӄын тылегъэт — люур вай ӄулиӄул.
Ооов!
Ооов!
Ааав!
Ааав!
Ооо!
ʔИгыт ӄынур эвытлым чама алва ныӄъоляӄэн — лыгэн ӄун ʔаӄалеӈгыргын!
Ӈэвъэнэ ʔывэӄуч ивнин:
Ръэнутэт ытлён ӄъоляркыт?
Ӄооӈ!
Эвыр пыкэрыӈӈогъат, аны гытокален лявтыткынчыӈын нытасӄэвыльатӄэн рыгъёлгыкагыргэпы.
Вай энмэч лыгэпкэрыӈогъат — аны колё ӄолейӈын!
Вай авынтылягты ивнин ʔывэӄучитэ:
Ээ, ӄыянот.
Ивнин ӈэвъэнэ:
Янор мэсӄээӄын мынлемык.
Ӄээӄынуӄэй тылегъэт — ынӄо плекыт ринтынинэт ʔыттъыёлягты.
Аны гапэнрыленат ʔывэӄучьтэ:
Ако мэй!
Микын тайкыёттэ?
Гымнин-ым, ӄэлюӄ, лымӈъэм микынэ ынӈин вальыт нъытэйкынинэт.
Гырголягты лылепгъи ӈэвысӄэт — люур ӈанӄэн гырголяйпы кургыӈилгэтгъи, илгиӄэтгъи.
Ӈанӄэн ныгырголятӄэн.
Иквъи ӄлявыл:
Ӄыетги аны!
Ӄамэтватомгэгыт!
Вынэ ӄырым!
Чеӈэр-ым чит энанмыркын!
Аны ванэван!
Ынӄэнат-ым ръэнутэт наӄам?
Ӄун ʔатав ынкэкинэт!
Вынэ ӄырымэнат, чит ынӄэнырык гым нанъынмыгым, нэнъынугым!
Ӈэвысӄэт нывэтгавӄэн коргыӈэлгэпы элгэӄанма.
Ынӄо ӈэвысӄэт эквэтгъи гырголягты.
Ӄлявылчыӈын пиӈкугъи рыгъёлгычыкогты.
Еп гыргол гытокалета рымнин.
Аны ӈэвысӄэт гэлельэтлин гырголягты!
Уйӈэ вагьэ ӄлявыл.
Лыгэнитык ыныкагты гэтэкымъыӈлин.
юур пыкэрыӈӈогъэ гырготрамкык ӈэвысӄэт.
Эвын ынкы кэльэгинив нъэйъуткуръуӄинэт, нъанэлёръоӄэнат.
Ӈэвысӄэт-ым винвыпкири ӈэнри, ынръа ӈан люнльутэ нэнтын кэльэтэ пыкитльэн.
Ынкэсӄэтгъи, эвын нылгинымкыӄин ярамкычгын.
Ӈэнри ӄытгъи.
Люур вай ӈэнку — эвын тэӈэмӈэвысӄэтгинив нытваръоӄэнат.
Ынӄэнат кэльэн ӈэвъэнгинив.
Люур ытри ивръугъэт:
Вынэ ынӈэ гыт ӈутку атвака!
Вай ыныкит мургин ʔывэӄучит рэенӈыт, ыныкит ӄол уйӈэ ратвагъа энныкэ,— наралгэркыпчевмык мури!
Ынкъам ыныкит гыт ӈутку ратвагъа, лыгэн эвыр нэрэнугыр — ытлён ʔэтки ныгытъэтӄинэт!
Ээй, миӈкыръим ӈан йыӄӄэй мылӄытык?
Ӄол иквъи кэльэӈэвысӄэт:
Ӄол-ым ӈан вайыӈкы варкын ярайӈын нылгинымэйыӈӄин, ынкы варкын Тиркынпыӈэв.
Ытлён митъэлыгъим кытъаткэ ынин тытыл нывэӈыткуӄин нылгиныйыӄъэв, чамъам-ым ытлён рэрэсӄиквъэ.
Опопы ʔатав ӈэнку варкын имчьэчувнэлгыӄэй, ынӄэн ӄыпиригын ынкъам тытыл торааӈкатчыӄэвыльын ӄыпэнрыгын.
Лыгэн тытлыпэнратын ӈок  ӄынлевалыткоквын имчьэчувнэлгыӄэй — ынан ынкы рэрэсӄиквъэ.
Наӄам ынӈатал-ым, ӈутку итык чамъам рэегтэлы!
тытлыпэнратын ӈок  ӄынлевалыткоквын имчьэчувнэлгыӄэй — ынан ынкы рэрэсӄиквъэ.
Наӄам ынӈатал-ым, ӈутку итык чамъам рэегтэлы!
Ии-ӄун, вынэ ынӈатал-ым!
Вынэ лыгивэлынкыӄунэйгыт!
Вынэ ʔатав энмэч ӄэквэт, ӄынвэр вай рэпкирӈыт ʔанэлёлӄэвыльыт!
Ии!
Ынӄо эквэтгъи ӈэвысӄэт.
Пыкиргъи ынкы.
Эвын яралгычгын аны нылгэнымайыӈӄэначгын!
Эвын ынкы ярак камлелы таӈамалваӈ вальын ʔыттъымылгын нытваӄэн.
Аны найылгавӄэн ӈэвысӄэт!
Нивӄин.
ʔЫмӈан миӈкыри митык?
Наӄам ынкы нылгиныйыӄъэв нываӈыткочгатӄэн тытлычгын.
Камлелы таӈаӄочеткынка, нылгитымгэтӄин.
Пиринин тытлык ӄача вальын имчьэчувнэлгын.
Аны ынкы таӈъотчой гачемгъотвален ӈэвысӄэт!
Рылевалытковнэн имчьэчувнэлгыӄэй, аны торааӈкатчыӄэвыльын пэнрынэн — пиӈкунин.
Ӈэнри рымагтыгъэ.
ʔАмын-ым рэсӄиквъи ӈэнри!
юур вай ӈэнку нытваӄэн Тиркынпыӈэв, эвыр ынин гыпильын ынкы нытваӄэн.
Аны ынкы ынраӄ ынӄэн ӈэвысӄэт гакоргавлен, Тиркынпыӈэвын гыпильын:
Кыкэ ӈавыл, вай чьэӈэврэмкыльын ынча етгъи!
Аа?
Ии-ӄун!
Тиркынпыӈэв таӈӄонпы нъэмпытваӄэн, ынкы-ым ытръэч ʔэмпытвагты нымӈылёӄэн:
Кыкэ, ӈавыл, ети!
Ии!
Мэӈӄокэнайгыт?
Ивтытрэмкыкинэйгым.
Ээй.
Ынраӄ-ым иʔам ӈанӄо ети?
Миӈкыри ӄун гым ӈэнку лыгъаткэвма ганымытвайгым.
Ынӄо пыӈылтэлыйгот рыннин Тиркынпыӈэвынэ.
Пыӈылтэлгъэ ӈэвысӄэт.
Таӈымыльо тывыльаннэн ынин нымытвагыргын — ымы миӈкыри ытлён гэгынтэвлин ярайпы, эвыр эвтыляйпы.
Ынӄо иквъи Тиркынпыӈэв:
Уу, како, ынӈатал-ым ʔаткэвма ганымытвайгыт!
Вынэ трэвинрэтгыт ынан юрэӄ.
Эвыр ӄэйыӄынуӄэй ынӈин вагъат — люур рай ӄуликул.
Мэӈин чычеткэта?
Таӈванэван ночытконат ярачыкойпы Тиркынпыӈэвын яральыт.
Аны рай ярак камлелы яйпыпытӄын.
Вынэ ӈэвысӄэт нылгъэӄэлиӈэтӄин.
Ныӄулильыръуӄин кальайӈын:
Ӄинэйылгытык пыкитльэн эвтытрамкэпы!
Ӄырым!
Ынӈэ айылгавка,— нинивӄин ӈэвысӄэттумгын.
Вай ӄырым нырэсӄиквъэн.
Эӄылпэ-э!
Ӄырым!
Эмэч алва ӄылеги!
Э-э-эй!
Вынэ инэйылкэ ӄинэнтытык!
Аны ныкытгынтыръоӄэн ярак камлелы.
Рээн ныттэтвиритӄин ярак.
Люур, ӄынвэр рай, ярак тыттэтгъи.
Ынраӄ рыногыргык левыт ръылинин.
Аны ныӄулильэтӄин кальайӈын.
Ээй!
Вынэ инэйылкэ ӄинэнтытык!
Аны ныратлыӈыльатӄэн рыногыргэпы.
Ӄынвэр нэмыӄэй айылгавыӈӈой ӈэвысӄэт Тиркынпыӈэвын.
Ытлён ӈэвысӄэт иквъи:
Вынэ вай ръылиркынин лявтиӈын!
Ээ, виин мачынан,— Тиркынпыӈэв нивӄин, наӄам таӈӄонпы нъэмпытваӄэн айколяткынык.
Эмӄэлелвынэ нивӄин турыпкитльэн.
Ытлён иʔам таӈӄонпы ʔэмпытвальатыркын?
ынэ ӈаан увик гынунэтэ нъэлгъи!
Аны йыкыргиӈын ганааӈкавлен.
Гитэсӄыченнин Тиркынпыӈэвынэ — аны тэӈэмпинритлену эрэтыткугьи кальайӈын эвтылягты.
Ынӄэн гэнлывэтъюулин энмэч, ымы ыннэн ʔыттъымылгын люӈыгнувэ гэнтылин — таӈымыльо пиӈпиӈу гэнъэтлин.
Ынан-ым ʔамын гытлитэ вальын тылвыръугъи.
Ынӄэнат-ым ӈэвысӄэтти гакоргавленат, ыныкит тылвыръугъи кальайӈын.
Ынӄо ынӈин нымытваӈӈогъэ рымагтэты.
внин Тиркынпыӈэвынэ:
Тиквъэк, рэченлегитэӈыркын?
Миӈкыръим вальыт ченлет?
Ээй, ʔамын тылвэгэмо ынӄэнат, вынэ ӄынченлегитэвыркын ӈэвысӄэттумгын.
Ээй!
Ръэчеӈыл-ым мынгитэвын?
Лыгэн тымӈалголяӄ.
Ээй!
Аны лыгэн таӈамкамлелы рэнолгык нытвачаӄэнат ченлегинив таӈамалваӈ вальыгэнэв!
Ӄутти ныппылюӄинэт, ӄутти нылгинымэйыӈӄинэт.
Рывэнтэннин ӄол чеӈыл — ʔамын-ым ынкы эвын льэлеӈкы ивтытрэмкын нынымытвачаӄэнат!
Ӄынур лыгэн таӈамалваӈ вальын нинэнльуӈэтӄин тэленъепкин нымытвагыргын.
Чама лыгэн имыръэнут ныльуӄин, лыгэнӄун кэйӈыт, ʔигыт, риӄукэт ынкъам ӄутти имыръэнутэт.
Ынӈатал-ым, этъым, ынӄэн гэчевкы нытваӄэн!
Наӄам аны ынин ынӄэн Тиркынпыӈэвын яраӈы, этъым, ынӈатал гатвален нылгэныкытгэмӄэн, иийэ, этъым, ынныкытгэмӄэн!
Ымы ярачыкон.
Наӄам ярак камлелы таӈамалваӈ вальыт нытваръоӄэн умкуум, ʔыттъымылгын амалваӈ вальын ынкъам имыръэнутэт ӄутти!
Нэнвэнтэтын ӄол чеӈыл — аны эвын ынкы ныръилеӄинэт рэмкын, ныӄаанматӄэнат, нимыръэӄинэт, рээн нытэйкэвӄинэт, нырачвыӈӄэнат чама нимыръэӄинэт!
мэн.
Нывылгыӄаанматӄэнат ынкы вай.
Люур ивнин Тиркынпыӈэвынэ ӈэвысӄэт, ынин гыпильын:
Ӄимлыттъыгын эвтылягты!
Ээй!
Амынан мимыл?
Ии!
Мимлыттъэтгъи чанлячыкогты.
Ныгитэӄинэт вылгыӄаанматыльыт— люур вай ырыкагты элыръочгатгъэ.
ны ныкытгынтыръоӄэнат вылгыӄаанматыльыт, наӄам ӈан гатаӈэръэпыръоленат вылгыӄаанматыльыт!
Аны ярагты ныкытгынтыръоӄэнат, ынӄо ярак пыкитльэт, лыгэнэвыр пэтавэръа навэръэпыӄэнат.
Ынӄо нэмэ нымгоӄэнат вылгыӄаанматык.
Нивӄин ивтытрэмкыкин ӈэвысӄэт:
Мури ӈаан ынӈин нинмури, ымы вылгыӄаанманма кытэӄэй нилыръусӄычетк ин.
Ынӄэн рэмкыӄэй нэгитэплыткугъэн.
Ынраӄ ӄол нагэтамгогъан.
Нэнвэнтэтын — эвын нэмэ элек нывылгыӄаанматӄэнат.
Аны ынраӄ ынкы таӈамалваӈ вальыт ʔоравэтльат нытваӄэнат — ӄутти ʔыттъоравэтльат, ӄутти ʔигыт, ӄутти ӄэтчанрот, милюгэт ынкъам ӄутти амалваӈ вальыт.
Аны ынӄэнат — ʔыттъыӄэгти, ʔигыт ынкъам ӄутти ръэгынникыт — нылгинытэгыттэмӈыӄинэт: аны ынкы ӈъочьыянвыт нынӄонӄалявӄэнат ынӄэнырык, ынӄо нылпынрыӄэнат мигчирэ.
Лыгэн ӄун-ым нитчыӄинэт мигчитти ныйылӄинэт.
Ынӄэнат-ым ванэван нымигчирэтынэт.
Наӄам-ым ыргин ӈалвыльиӈын вэнъым нылгинымкыӄин, ытръэч ӄун ванэван чинит ы’нгынритгъэн, ынраӄ таӈамӈъочьа.
Наӄам титэ ныӄаанматӄэн авынральын, ванэван ӈъочьыт ныӄаанмынэнат.
Ынкы ынӄэн нывылгыӄаанматӄэнат ынӈин вальыт ʔоравэтльат.
Люур ивнин Тиркынпыӈэвынэ ынин мигчитльэн:
Ӄимлыттъыгын ръычычгав эвтылягты!
Ээй!
Наӄам нылгилимгиӈӄин ӈэвысӄэт.
Имлыттъынин ръычычгав эвтылягты.
Ээ, ынраӄ-ым нэгитэнэт, эплеэн миӈкыри ринӈыт, — аны, люур вылгыӄаанматыльык агтэ нэмэ кытгынтыръоӈӈогъат лымынкыри гаӄолема.
Ооккой!
Вынэ вай эӄылпэ ʔылпэӈаръочгатгъэ алямачы!
Ээ, эӄылпэ ӄавэръэпыръотык элвэльинэтэ!
Лыгэн ӄун нылгиӄулильыръуӄинэт.
Таӈымыльо пэтавэръа авэръэпыръогьат гаймычьыльыгэнэв!
Нэмэ ляйвыӈӈогъат ынӄо нанӄыпэгройӈыт.
Наӄам панэна ныпиӈэтӄин, ынӄо нэмэ мэлетгъи.
Ныӄулильыръуӄинэт эчгигыттэпкыльинэт гаймычьыльыӄагтэ.
Ако како, иʔам ӈалгылегты вальын ӈаргынэн!
Нэмэ таӈавэръэпыръогъат.
Ынӄо плыткук вылгыӄаанматык, ӈэлвыл вэгтилгъи, ынкы ӄорагынрэтыльыт ӄораркылягъат.
Ынраӄ ивнин:
Китаӄун амынан мимыл ӄыттъыгын!
Ээй!
Ынӄо тъынин мимыл.
Аны ынраӄ нэлыръочгатӄэн.
Ӄорагынрэтыльыт ярагты ныкытгынтыръоӄэнат, нокканчентаӄэнат.
Ынӄо нэмэ мэлетгъи.
Нэплыткугъэн ынӄэн чеӈыл гитэк.
Ынӄо иквъи Тиркынпыӈэв ӈавысӄатэты:
ʔАмын-ым ытлён, гыт, вэчьым, ӈутку чамъам ратвагъа?
Ии-ӄун, ытръэч ӄун миӈкыри митык?
Ээ, вынэ эчимгъукэ, ынан трэвинрэтгыт.
Энмэч ӄол ӄынвэнтэтгын чеӈыл!
Рывэнтэннин чеӈыл.
Ынӄо нагэтаӈӈогъан — люур тэргатгъэ ӈэвысӄэт.
Пынлёнэн Тиркынпыӈэвынэ:
Иʔам-ым тэргатгъэ?
Гымнинэт ӈанӄэнат яральыт, — нэночӄэн ӈэвысӄэтэ.
Наӄам ынинэт яральыт лыгэӈъочьо гитлинэт.
Ныгитэӄинэт — ынкъам элек нытваӄэнат.
Ынӄо ивнин Тиркынпыӈэвынэ ӈэвысӄэт:
Ынӈэ атэргатка, ынан трэвинрэтгыт!
Ынӄо паагъэ тэргатык.
Ныгитэӄин, миӈкыри нымытвагъат торпэлятагната ӈан ӈэвысӄэтэ.
Аны лыгъаткэвма нынымытваӄэнат, наӄам чавчывак рээн ганымытваленат.
Вынэ нылгигытъэтӄинэт!
Нытэргатӄэн ейвэче ӈэвысӄэт.
Наӄам уйӈэ эгпильыкэ нытваӄэнат, миӈкыри ӄун ӈан тэӈытръэч гыпильын гатымӈэвлен.
нӄо ӄынвэр эвыр нэмыӄэй вылгыӄаанматыӈӈогъат.
Ынӄэнат-ым итык нэмыӄэй нывылгыӄаанматӄэнат, ытръэч нэмэ ванэван тумгымил нытэӈычьэтӄинэт.
Ынӄо Тиркынпыӈэвынэ ивнин:
ʔАмын-ым вай ынраӄ рагтыгыргын нъэлгъи гынин!
Аа, кыкэ вынэ, элымӈэ?
Вынэ галгэкоргавлен!
Ынкъам вай ӈэвысӄэт нэмыӄэй гылёӈӈогъэ рагтыльэты, миӈкыри ӄун лыгъылгу нинэлгыӄин ӈэвысӄэттумгын.
Энмэч нытэргатӄэн нэмыӄэй.
Аны ныкоргавӄэн ӈэвысӄэт!
Ынӄо нэгитэплыткун гитэк ынин яральыт — рывэтгаваннэн Тиркынпыӈэвынэ, ивнин:
Игыр-ым вай рарагтыгъа-ым ынкъам пыкиринэӈу, гынин томгъыттъиӈын ранмыӈын гырголягты, лыгэн епэчги ымы эрэсӄивкэ.
Ынкъам игыр гынинэт яральыт лыгэӈъоркыт, ынраӄ ынан ынӄэн рэтэӈытви.
Лыгэн ымы ынӈэ эчимгъукэ, эченур ӄыялгытгытык янръагты, ынкъам ынкы ранымытваркынэтык.
Ынкъам эченур ынӈэ амӈылтэлка ӄитги гаймычьыльэты, ваʔа, ик ытлён, ӄывалём!
Итык ӈъочьыянвэты мачынан ӄылгэмӈылтэлгэ.
Таӈымыльо ӄытвыльатгын, миӈкыри гыт ӈутку нымытвагъэ.
ынкъам ынкы ранымытваркынэтык.
Ынкъам эченур ынӈэ амӈылтэлка ӄитги гаймычьыльэты, ваʔа, ик ытлён, ӄывалём!
Итык ӈъочьыянвэты мачынан ӄылгэмӈылтэлгэ.
Таӈымыльо ӄытвыльатгын, миӈкыри гыт ӈутку нымытвагъэ.
Ынӄо Тиркынпыӈэв иквъи:
Таам вынэ, энмэч ʔатав!
Аны ынраӄ ынӄэн ӈэвысӄэт ныглёӄэн вэнъым.
Ынӄо лыгэн ченлечыку вэтгагъэ — ӈанӄэн пыкиргъи, яралякы.
ны галгэкоргавленат яральыт!
Ынӄэн ымы нэнэнэӄэй гакоргавӄаятлен, алымы еп ӈан ныппыльэвӄэй пэляё.
Ынӄэнат-ым ынинэт ытлыгыт гэлгипэлӄыручевлинэт.
Ынкъам ʔывэӄуч ыныгмил вальын.
Тэӈэмъывэӄучитэ рымэйӈэвнин ӈинӄэйӄэй, эвыр миргыӄэйырык.
Нивӄинэт яральыт:
Аны эты, энмэч тэленъеп пэтъыттъымо нъэлгъи!
вэтгав тывыльаннэн, ымы чавчывайӈиӈэпы ӈытгыргын.
Ынӄо энмэч ялгытыӈӈогъат.
Эргатык янръатгъат.
Ынкы нымытваӈӈогъат.
Ынӄо вай, ӄынвэр эвыр ыргин ӈэлвыл тылемкэтэ итгъи.
Ынӄо энмэч, эвын лыгэгаймычьаквъэ.
Ынӄо энмэч ымыльо ӈъочьыт румэкэвнинэт ыныкагты ынкъам ынкы нымытваӈӈогъат нымэльэв.
Ынӈатал-ым гэвинрэтлин ӈэвысӄэт Тиркынпыӈэвынэ.
Ынин-ым ваны гэнэвлин, ытръэч энмэн льулӄылыгйиткин,          С.
Ганымытвален нымнымӄэй.
Наӄам чавчыват.
Ынкы ӄол яатральо гитлин эӈэӈыльын.
Эӈэӈыльэ таӈымльота нинэнтыӄинэт лейвыльыт ныкитэ, ӄэйвэ ымы энмэн кэльэт.
Ынин нэмыӄэй аӈаӈъыттъиӈын нинэнтыӄин ынык, наӄам нылгыныгыттэпӄин.
Ӄулиныкитэ эӈэӈыльэ ӈирэӄ эгрыкэльэт льунинэт.
Нырэльуӈӄин ынӄэн мэйӈэӈэӈыльын.
Ныйылӄэтӄинэт ынӄэнат ярамкын.
Ынкы-ым ʔыттъыӄэй ныйылӄэтӄин эӈэӈыльык ӄача, чотгэӈкы.
Люур вай рыгъевнин этын.
Ивнин мэрынрэӄэй, винвэӄэй:
Мэй, вынэ ӈоты нантымлятыркынэмык эгрыкэльэтэ.
Эӄылпэ вэнвавэръэпыгъэ эӈэӈыльын, ынӄо ӈытогъэ.
вын нычамэттаткоӄэнат ӈирэӄ гэкэӈыльыт.
Лыгэн тэкэм яатрагъет нылеӄинэт.
Ынӄо ӄаанрывэнра нъэлгъэт.
Ынръа ӈан ягнанэнат эӈэӈыльэ.
Наӄам таӈванэван ʔынльугъэн кэльэтэ эӈэӈыльын,  наӄам эӈэӈыльэ ытри нинэльуӄинэт.
Ынӄо яалеӈӄач ӈъонэнат эӈэӈыльэ.
Янор ръэтык рымнин инэтричгын.
Нылеӄинэт мэрынрэӄэй ʔораяраӈӄачагты.
Люур вай выквагъат таӈавынтылягты.
Нивӄинэт.
Ытлён ынръа вай рэӄык мытыквамык?
Вынэ эвъим ӈутку варкын эӈэӈыльын, амъатав-ым мыныквамык.
Ынӄо люур ӄулильэтгъи эӈэӈыльын:
Миӈкыри?
Вынэ ӄун чит нытэгинӈэтчыӄивмури.
Иʔам-ым?
Миӈкыри аны мытылгигытъэтыркын, лыгитэленъепкинэмури аӄамэтвака.
Иʔам-ым гымыкы амӈылёка тэгинӈэтыркынитык?
Ӄун ытръэч нивмури, миӈкы ытлён варкын.
Ээй, вынэ вай-ым ытръэч мэлюйӈэ ӈутку атвальыка.
Вынэ ʔэтки мытраӄамэтваӈыркын, ʔам ивкэ ӄылпынрыткоркын!
Вынэ вай-ым мылпынрытык.
Эченур ытлён ыныкит ӄулинымык рэтэгинӈэнӈык, янор гым ӄэнамӈылёркынэтык!
Ээй, вынэ вэтыӄун мытрамӈылёркынэгыт янор!
Мэӈинрин ӈэнъянвык ынӈэ этэгинӈэткэ!
Вынэ мытвалём!
Игыр-ым ӈаан ынанъыттъыётрак лыгэнпыначгыӄай йылӄэтыркын.
Ынӄэн ӄынмыгыткы!
Ээй!
Ӄытгъэт рагролмата.
Йылӄэтгъи эӈэӈыльын.
мын-ым таӈаӄочеткынка ныйылӄатчаӄэнат.
Люур вай кальайӈа нэнэгрыпэтын ынпыначгыӄай.
Аны гэӄучичыръулин ынпыначгаӄай!
Нылгэкапчачавӄэнат ройыръыт.
Иквъэт.
Эӈэӈыльын ӄыгтыгыткы!
Нагтыгъан, звын ныйылӄэтӄин.
Ӄытгъи.
Энмэн нинэльуӄинэт инэнвэнӈыльыт мэчичьу.
Ынӄо нивӄин эӈэӈыльын:
Чамъам-ым ытлён вай трэнмэлевэнӈын.
Ынӄо энмэч въигъи ынпыначгын.
Ынӄо эргатык нэнлегъэн.
Нэмэ ынӈин нымытваӈӈогъат.
Аны ʔотчой нымытвагъат.
улиныкитэ ныйылӄэтӄин раеквэн.
Нэмэ вай рыгъевнин ʔыттъэ этын:
Ӄыгъекви!
Ытлён ӈоты ӄулинымык тэгинӈэтыркыт эгрыкэльэт.
Эӄылпэ кэргыпыльатгъэ эӈэӈыльын ынкъам лыгэн эвыр энмэн ыныгравымравкальаткынык риӈэгъи…,
Пыкиргъи рэмкык — эвын гэвъилин тэӈытръэч экык…Энмэн винвыгитэнинэт эгрыкэльэт — эвын энмэч нынпэтӄин.
Винвэ рэсӄиквъи эӈэӈыльын.
Авынральыт эвын нытэргатӄэнат.
Наӄам эвын гэпэлӄэтлинэт ытри.
Ивнинэт эӈэӈыльэ:
Пыкиргъи рэмкык — эвын гэвъилин тэӈытръэч экык…Энмэн винвыгитэнинэт эгрыкэльэт — эвын энмэч нынпэтӄин.
Винвэ рэсӄиквъи эӈэӈыльын.
Авынральыт эвын нытэргатӄэнат.
Наӄам эвын гэпэлӄэтлинэт ытри.
Ивнинэт эӈэӈыльэ:
Иʔам нытэргатторэ?
Вынэ ӄун вай ынраӄ тэӈытръэч экык эгрэ въигъи!
Нылгэгагчавӄэн эӈэӈыльын, ивнинэт:
Ээ, эӄылпэ ӄинэйылгытык тэючгыӄэй!
Нэйылгъэн.
Лыгэн-ым ынӈин ныкитэ нытваӄэн.
Ӈытогъэ эӈэӈыльын.
Энмэн рай энмэч гэтинэӈэӈлин въильын, лыгэн ӄун энмэч гэлгичвиткуйвылин…Йъонэнат эӈэӈыльэ, ынӄо моонэнат ʔэйӈэчьивык:
Микынэ нивтык ӄытэгинӈэтыркынитык?
ʔАмын тивтык, тагэнӈатыӈок янор гым ӄэнамӈылёркынэтык, вачаӄ лёӈвалёма гиттури!
Ӄымэл  торгынан-ым ытлён ʔаткэвма нъэлтык, лымӈэ мальаӄаягталыӈ нъэлтык!
Вынэ эӄылпэ ӄытрыткугыткы инэӈэт!
Найылгавӄэнат.
Лыгэӄылпэ нэтрыткунэт.
Ӄыёгыткы таёчгычыковты!
Наёйвынат.
Мутлымул ымы йъэнкы рылтэтльан ӄыгичигыткы ынкъам ӄыёгыткы!
Таӈымыльо нэгичигъэн мутлытъулӄэй, ымы ыннэн лёмпэлята нэнтын мутлытъулӄэй.
Ынӄо вай ивнинэт:
Таам, ʔамын-ым ӄэквэтгытык!
Эквэтгъэт гэкэӈыльыт.
Како ынраӄ ӈан ӄол еп турэквэтэ лыгиръилеквэтгъи, ӄол-ым мэcӄээӄын эвынтылек.
Ынӄэн ʔыттъыёлкэн нылгэйыӄытчольатӄэн, люур вай ӄаата омкэпы нантакаӈатын.
Ынкы-ым унмык нанвъарэнтатын ӄаата.
Ӄол ынраӄ таӈавынтылягты танӈыткольатыӈӈой.
Ӄынвэр тэнӈылпигъи.
Ынӄо уйӈэ вагъат.
Рагтыгъэ эӈэӈыльын.
Ивнинэт эӈэӈыльэ:
Вынэ виин ʔатав мынывиркын ынкъам мынӄамэтва.
Увэмгогъэ ӈэвысӄэт.
Эвын рэсӄиквъи эӈэӈыльын, тэючгыӄэй нинэнрыӄин.
Ынӄэн-ым въилын лыгэн нырылтэлӄэн.
Эръэт ититгъэт.
Ӄамэтвагъат.
Нылгэпыннытваӄэнат гэӈэвъэнэ.
Люур вай ынраӄ рыгъевнин эӈэӈыльэ въильин
Вэлер ынӈэ элвэльинэ ныннэ, эвын ынӈин!
Вэлер ынӈэ элвэльинэ ныннэ, эвын ынӈин!
Ынраӄ вай кыеквъи вэнык въильын.
Галгэкоргавленат ытлыгыт, чама наӄам нымэтивэтӄинэт, нивӄинэт:
Ынӄо ивнинэт эӈэӈыльэ:
ʔАмын-ым въильын чит тынэювын-ым, ынраӄ-ым ӄыркургыткы — ӈирэӄ чымӈаӄаанмыёт ынкъам ӈырок аёльэты вальыт, эченур мооӄаат.
Валёмгат-ым ынӄэнат.
Нэйылынэт ӈирэӄ лыгэмайӈычымӈаӄаанмыёйӈыт ынкъам ӈыроӄ мооӄаат.
Рагтыгъэ эӈэӈыльын.
С.
Ытлён ӈээкык амӄынъычо ӈэлвыльык нытваӄэн.
Ынпыӈэвӄэй ынкъам ынпыначгын, ынкъам ӈээкык гатваленат, чавчыват.
Ытлён ӈээкык амӄынъычо ӈэлвыльык нытваӄэн.
Ӄынвэр, ӈэлвылекы вама, тъылыӈогъэ ӈэвъэнйыръын, ытръэт ӈээкык.
Ытлыгыт-ытльат, ярак вальыт.
нъатчаӄэнат, нивӄинэт.
Ытлён, титэ рэетгъэ ӈэлвылекы вальын?
Ӄытлыги, колё энмэч нылгитъылӄин.
Ӄынвэр ынкы, ӈэлвылекы вама, въигъи.
Ӈэвъэнйыръын нутэк ӈэлвыле гапэлялен, ытръэч ыннэн элгыӄорайӈын ынык рээн гапэлятлен, въильык рээн.
Ынӄэйына нэнанъётваӄэн элгыӄорайӈа.
Ӄынвэр, ытлыгын ʔатчак лывавкы ӈааккагты, эквэтгъи ӈалвыльэты.
Люур льунин ӈээкык, энмэч гэвъилин, ытръэч элгыӄорайӈа нэнанъётваӄэн.
Ынпыначга чит рылгииркынин ӈээкык, эвын энмэч гэвилетлин.
Ынпыначга ӄорайӈыи ʔэйӈэльэннин, нинивӄин:
Иʔам гэмо лыӈын въильын?
Опопы морвынтак ярагты, ынкъам гынанчиӄай ӄынлегын, миӈкыри ӄун эвын гэмо лыӈын.
Эвыр игырӄэй ынпыначгын эквэтгъи ярагты, орвынтагъэ.
Ярак пыкирык, ынпыӈэвэ пынлёнэн:
ʔЭми, уйӈэ?
Ынпыначга татлыгнэн:
Энмэч гэвъилин, гутгэтлин!
Аны ынпыӈэв нытэргатӄэн.
Ынпыначга ивнин:
ʔАтав оргоор мынльэтэтын.
Ынан пэтле трэеты, виин ӄувиркын ʔатчама!
Ынпыначгын эквэтгъи горвыма амноӈэты.
Йъонэн —пэнин ӄората нэнанъётваӄэн.
Пыкиргъи ынпыначгын, ʔамын-ым орвыткынык йыӈэнин.
Ӄорайӈын илгэннин, йыпаннэн орвык.
Ынкъам ынпыначга ивнин ӄораӈы:
Ытлён гынанчиӄай ӄынлегын, миӈкыри ӄун эвын гэмо лыӈгъэн въильын.
Ӄорайӈын гэквэтлин лыгэн нотагты, пэнинэльын нинъэмэтӄин.
Ынпыначгын рагтыгъэ.
Пыкирык, ивнин ынпыӈэв:
Ытлён тынӈивын.
Въаваӄ лыгэн нотагты.
Аны гэлелин ӄораӈы ӈирэнйъилгык гамганымгыпы!
Ӄынвэр ӄол нымным льунин.
Эвын ӈинӄэгти ӈаргын нувичвэтръуӄинэт.
Ӈинӄэе нэльугъэн.
Ӈин ӄэгти гынтэвръугъэт ярагты.
Пыкирык ярак, иквъэт:
Ӈоты ръэнут ӄорайӈа рыпкирэннин?
Ымы нывэлыткэӄэн мальоравэтльан!
Эӈэӈыльэ ралкойпы ивнинэт:
Вынэ ӄынатвыгыткы, ӄырэтгыткы!
Нивӄинэт:
Вынэ ӄырым!
Гынанчиӄай ӄыгтыгын!
Эӈэӈыльын ӈытогъэ, йъонэн оргоор.
Эӈэӈыльэ пынлёнэн ӄораӈы:
ʔАмын мэӈӄо еттык?
Вынэ ыяайпы!
Рыпэт ӈирэӄ йъилгыт мытъяанат тылек гыныкы!
Эӈэӈыльэ ӄораӈы выяннэн ынкъам ивнин:
Ӈутку ӈэйык рымагты варкын ӈэлвыл.
ʔАтав ынкыри ӄылӄыт!
Ынан митъэлыги титэ тръэйӈэквыт.
Ынкъам эӈэӈыльэ ӈэвысӄэт въэтвальын ратвынэн ыныгрочыкогты.
Лыгэн ёрок рылык, ынык ӈыраткынык рытрилнин ынкъам ивнинэт:
Кита ярар ӄынъылигыткы!
Ярар нэнъылигъэн ралкогты.
Аны гильуткулин эӈэӈыльын ымъылёӈэт, ымныкэрэт.
юур эргатык эргыръогты въильын ӈэвысӄэт вакъогъэ ынкъам иквъи:
ʔАмын, аръаля гэйылӄэтигым!
Ӄлявыля, эӈэӈыльэ, ивнин:
ʔАмын, ети!
Ӈэвъэнйыръын иквъи:
ʔАмын, ынръам ӈанӄо гэетигым!
Эӈэӈыльэ ӈэвысӄэт матанэн.
Ынӄо эквэтгъэт ытльарыкы, ымы ырыгрээн ӄорайӈын Въаваӄ.
Ӄорэн нынны — Въаваӄ.
С.
Ӄынвэр ӄол чимгъугъи ʔоравэтльан.
Ӄынвэр, ӈэвъэн ивнин:
Энмэн тэленъеп гатвален уйн э эмилгэркэ.
Ӄынвэр ӄол чимгъугъи ʔоравэтльан.
Ӄынвэр, ӈэвъэн ивнин:
ʔЫмӈан, мытӄытрирэ эмыннэ ӄамэтвак.
Нымкыӄин гынникыт варкыт нымэйыӈӄинэт, нычачаӄэнат.
Миӈкыри мынмынат ытри ынкъам рэӄэ?
Миӈкыри вальын гынникык энанмэнаӈ мытэйкын?
Ӈэвъэнэ ивнин:
Гымнан итык тычимгъуплыткун гэмгэгынникин энанмэнаӈат — аӈӄагыннэкэн эвыр эмнуӈгынникин.
Пынлёнэн ӈэвъэнэ.
Гынан-ым?
Гымнан ымы ытръэч амаӈӄагыннэкэнат тычимгъунэт.
Ӈэвъэнэ ивнин.
Гымнан ымыльо трэтэйкыӈынэт.
Китаӄун-ым ӄытвыгынат, миӈкыри вальыт гынан чимгъунэт?
Аныӄун, ынӈин вальыт гымнан гэчимгъулинэт.
Нымэльэв ӄыпалёмтэлгэ!
Аӈӄакэн мытвынат: мэмылтэ купрэтэ мэчынкы ранмыӈынат, унъэлти ʔинныпъитэ гатоккама мэчынкы ранмыӈынат.
Китаӄун мынтэйкынэт!
Ынӄэнат нэтэйкынэт ымыльо.
Купрэтэ тымнэн мэмыл, ʔинныпъитэ гатоккама тымнэн унъэл, пойга тымнэн умӄы.
Нэмыӄэй пойга тымнэн кэйӈын.
Ынӈин вальыт тэленъепкинэт энанмэнаӈат гатваленат.
С.
Энмэн, тэленъеп гатвален нымным нымэйыӈӄин.
Ынръам инъэ люур гининилин нымкыӄин ʔэӄэльыт.
Ӈээккэӄэе льунин ʔэӄэльымкын ининильын ынкъам ӄулильэтгъи:
Аны рэмкын гатэнмавлен гынтавынвы нотагты, иӈӄун лыгэн ӈэйык нъатчынат.
Ӄутырык орвыткынык нэнэнэт ʔэмэтэ гэнтылинэт.
Ынкъам яачы тылельэ гынтэвкы, ӄол ӈинӄэй гэнэрэтлин.
Наӄам ʔэӄэльыт пэнин нывэлеркылеӄинэт.
Наӄам ытлыгэ нэнэны раратъё люӈльутэ.
Люур ынанъянотыльа ʔэӄэльэ, эрмэчьэ, льунин ӈинӄэй.
Эвын ымы мъэӈинӄэй гырытлин, ымы рынныкоӄай ырытык рээн нинэнрыӄин.
Эрмэчьэ нинэгитэӄин.
Люур ӈинӄэе ырытӄэе ырымнин лявтэпы ынкъам левтык ирнин.
Эрмэчьэ ивнин:
ʔАмын, гынан вай энанмэ!
Ынӈъэм ымы вэлер гэмутлытъэ эрын, ытръэч ӄынур пакота гэнтылин рынныкота.
Этӄыле-ым нивӄин эрмэчьын:
Опопы эӄылпэ ӄэнанмы гынан, чеӈэр энанмэ!
Вытку-ым гынан энанмэ.
Ынӄо-ым ивнин эрмэчьэ ӈинӄэй:
Ынръам-ым эрмэчьэ чычетувик тынпынэн ынкъам ивнин въэӈӈок:
Ыныкит ынӄэн гымнин пойгын ӄонпы гынык рэнтыӈын — гымыгмил рамлытвэгъа.
ʔАмын-ым, вйигйи эрмэчьын.
Лыгэн ръигъи — выткынин тумгымкын ининигъи.
Лыгэн эвыр нэльугъэн въильын ыргин эрмэчьын, гынтэквъэт.
Нивӄинэт гынтавма:
Аны рэмкын ынӄоры гэпэлӄынтэтлин.
Ынкъам ымы ынӄэнат ытлы гыт пэлӄынтэтгъэт.
ʔЭчгынрэ ыргынан нэлӄырирын ӈинӄэй — эвын уйӈэ.
Люур ининигъи.
Ытлыгыт эймэквъэт — эвын ӈинӄэй въилекы ӄача нытваӄэн, ӄытлыги, эрмэчьын ганмылен.
Ынӄо намӈылён:
Ӈинӄэе ивнинэт:
Люур ынан иниквъи.
ʔАмын-ым вытку гынан энанмэ!
Лымӈэ иниквъи.
Ыныкит ӈотӄэн пойгын антымӈэвка рэнтыӈын, гымыгмил рэрмэтвигъэ ынкъам рамлытвэгъа.
Ынӄо ытлыгэ ивнин:
ʔАмын-ым, ымыльо гынтэвыльыт энмэч пэлӄынтэтгъэт, рагтыгъат.
Ӄынвэр ынӄэн ӈинӄэй мэйӈэтгъи, энмэч ʔаачеко нъэлгъи.
Ынин ытлыгыт въигъэт.
Пэнин ытлён нилюльэтӄин чама нымлытвэӄэн амӄынъычо.
Ынӄоры ӈотӄэн ʔаачек эрмэчьу чама мылыльо гэнъэтлин.
Лыгэн ʔэӄэльын пыкитльэн нэнанмыткоӄэн.
Энмэн ытлён ганымытвален вээмык ӄача, ӈэйык рымагты.
Энмэн ынӄэн ӈэгны — Валяӈай, Ваӈӄарэмак ӄача вальын, ытръэч амноӈыӈӄач.
Ынръам ытлён уйӈэ эӈинӄэйкыльу гитлин.
Ытръэч гэӈэвъэнэ гатваленат.
Ынръам ӄутти ӈирэӄ, гэнинэльэ вальыт, пэнин гынникгилильыт нотайпы.
Ӄол рыннинэт ырык ытлыгэ ивнииэт:
Эккэт-ым валёмгъат ынкъам иквъэт:
Ынкъам-ым ӄол иквъи нэмэ гыннэкгэлема:
Ытлеӈин нъэнӄэтӄин, нивӄин:
ʔЭтки ӈан ытлыгэ нынъотавморэ!
Вэнлыги ынээльэ нэначыӈӄэн, нинивӄин:
Ӄынвэр ӄытгъэт.
Ӈайыткынатгъат, ӄалетлы нэгитэн — эвын гэӈэвъэнэ купрэк нымигчирэтӄинэт.
Ынээльэ ытлеӈи ивнин:
Ытленъютэ ръотавнэн.
Вэнлыги ырымнин.
Ынръам рынныкон лыгэн гыткак ӄача иргъи.
Эрмэчьын гырголягты лылепыткугъи ынкъам иквъи:
Китъам ръэнутэт, мыёпатынат!
Пойгын эйминнин эрмэчьэ ынкъам ӄытгъи.
Лыгэн эвыр пэтлеӄэй йъонэнат.
Лыгэн йъонэнат — ивнинэт:
ʔАмын-ым, ӄытгъэт.
Ынкъам ӄамэтвама ивнинэт эрмэчьэ:
Ынээльын вэтгыры вагъэ, ытръэч пынлёгъэ:
Аны, моогъат пойгыльатык.
Люур тымнэн эрмэчьэ увичвытумгын.
Ынкъам ивнин ӄол:
Рагтыгъэ ытлеӈи.
Ярак пыкирык, пыӈылтэлгъэ.
Ынӄо ытлён моогъэ илюльэтык, эмрэрмэвӈэ чама амрамлытвэӈа.
Лыгэн пэтле эрмэквъи ынкъам мылытвэгъэ.
Ӄынвэр ӄытгъи нэмэ ынкырилы.
Нэмэ лыгэн ӈайыткынгыпы ырымнин эрмэчьын, вээмык ӄача вальын.
Нэмэ эрмэчьэ ёпаннэн.
Нэмэ ынкы йъонэн — ивнин:
Ырыкы ӄытгъэт.
Нэмэ ӄамэтвама ивнин эрмэчьэ:
Ынӄо торымгогъат увичвэтык пойга.
Ымъылёӈэт ымы ымныкэрэт ныпойгыльатӄэнат.
Кынвэр аны лымӈэ ӈыроӄ ʔылёӈэт ынкъам ӈыроӄ ныкирит ныпойгыльатӄэнат.
Люур турэрмэчьэ пивнин ынпыэрмэчьын гыткайпы.
Арычга иргъи ытлён ынкъам иквъи:
Ынръам иниргъи гынан!
Опопы ӄэнатаӈынмы ынкъам гымнин ӈэвъэн ӄылгыгын!
Ынӄо тымнэн ынкъам ӈэвъэн лыгнин турэрмэчьэ.
Ынӈин гатваленат тэленъепкин эрмэчьыргин вагыргын.
С.
Ынӄэн мэйӈынымнымык гатвален элек.
Ӄолетъылё ӈинӄэйгинив тэнмавръогьат оонъынтанвэты.
Ырык рээн-ым ӄол нанӄыльын ӈэвысӄэт гатэнмавлен оонъынтанвэты.
Ынӄон эквэтгъэт ӈоонрэ, ыяагты — ӈэнку ʔамын лыгимыкуунъыльын.
Вынэ ӈан ноонъыгыркэчеӄэнат ӈэнку ӈэнӄайымкычгын.
Люур рай ӄол ӈинӄэй ӄулильэтгъи кытынгынтава.
Вынэ ӈоты кэйʔыоон!
Аны лыгэн эвыр ынкэӄэй ӈэнӄайымкычгын гатляпыткочаленат камлелы ырык, ынӄо нэльун — эвын кэйӈын нылеӄин тэкэм ырыкэгйит.
Ӈэнӄайымкычгын гагынтавчален ʔораяраӈӄачагты.
Чымӄык лыгэн эмпаян ныпэчаткоӄэн ынкы ръэтык, эвыр мъаян ӈинӄэйӄэй эвытлым ӈээккэӄэй.
Нытэргыльатчаӄэнат-ым ынӄэн мъаянвыӄагтэ, вачаӄ вэнлыги ӄырым ʔынъатчанат майӈыянва.
Ынраӄ пэлятгъэ нанӄыльын, гэпэӈъивэтлин.
Лыгэн-ым ынкы пиринин кэйӈэ нанӄыльын ӈэвысӄэт.
Ынръаӈан пыкиринэӈу нанӄытъайытчанэн нанӄыльыӄай.
Кэйӈэ руйвынин ӈэвысӄэт-ым, ынӄо нэнэнэӄэй пиринин ынкъам ыныграгты рыльэтэннин.
Ынръа ӈан кэйӈэ нэнанмыткоӄэнат гыръольыт рэквытти, мэӈинрин ылвэт ынкъам нэнанлыватӄэн ынӄэната лывээръа.
Ӄынвэр мэйӈэтӄээтгъи нэнэнэӄэй.
Энмэч нычайвыткоӈӈоӄэн нэнэнэӄэй.
Кайӈырачыко мэйӈэтгъи.
Эвыр ӈаргыногты нэнанӄытчерантовӄэн кэйӈэ.
Ынӄо, ӄынвэр, вэтгавыӈӈой ӈинӄэйӄэй — кэйӈын ытри вэтгавыӈӈогъат.
Ӄолетъылё ивнин кэйӈэ:
нылейвыӄин амынан.
Ынӄо-ым энмэч гыттэпэквъи.
Ӄолетъылё нэмэ ылвэгилигъи кэйӈын.
Амынан ӈинӄэйӄэй нэмэ пэлятгъэ ярак.
Эчги эквэтгъи кэйӈын, лыгэн мачоратвак пыкиргъи рэӄокалгын.
Ӈинӄэе ивнин:
Рэӄокалгын нымӈылёӄэн:
ʔЭмъим гынин ытлыгын?
Наӄам-ым гым иʔам ӈутку?
Ако вай-ым миӈкыри ӈутку нытвайгыт?
Опопы ынраӄ мымӈылтэлык.
Ынкъам ынкы ганымытвален ӈинӄэй нылгинымкыӄин.
Ӄол-ым вай итгъэт элек ӈэнӄайымкычгын оонъынтачагъат таӈымыльо чеэкэй.
ʔАмын-ым, аны нылгъэӄэгнитӄин!
Ынкъам ынкэгрээн гэквэтлин гынин ытля, нанӄыльын, оонъынтанвэты.
Наӄам ынкы тэӈэмӈиӈӄэй гоонъынтатленат, ытръэч ынӄэн амынан гынин ытльаӄай ырык рээн гоонъынтален.
Ытлыгын-ым гынин ныӄаальатӄэн, ныӄорагынрэтӄэн.
Ынкъам ынӄэн ынкы нуунъыгыркиӄинэт.
Люур рай ӄол ӈинӄэй ӄулильэтгъи.
Ӄыгит аноо, кэйӈын етыркын ӈанӄо!
Ынкъым таӈынмыльо гэтлепыткуръулинэт ӈинӄэйгинив ынкъам гагынтавчаленат яраӈӄачагты.
Лыгэн энъыян ныйӄунтэтӄин, эмпаян ныпэлятӄэн.
Ынкъам ынкы ынӄэн гынин ытля гэпэӈъивэтлин, ынӄэната кэйӈэ пиринин.
ʔАм, лыгэн-ым эвыр ынкэӄэй нанӄэпы тъайытчанэн ынкъам ымыльо ӄэчейыръын йытольаннэн, ынкъам тымнэн.
Йыӄӄэй-ым ынкаят рунин кэйӈэ гынин ытля, наӄам-ым гыт ынкы нагтогыт кэйӈэ гынык ытльананӄычыкойпы.
Ынкы плыткуй кэйӈын ӄамэтвак, ынраӄ гыт нэпиригыт-ым ынкъам рагтыгъэ ченэтрагты.
ʔАмын-ым ынкъам вай ӈутку йыӄӄэй нэнмэйӈэквыт.
Ынӈатал-ым вэлынкыӄунэйгыт!
Пыӈылтэлма, ӈинӄэй рыпэт гатаӈйыкыргыгаваӈкатлен.
ʔАмын, чиниткин ытля ейвэчу гэлгылин ынкы ӈинӄэе чама гэйивиӄэтлин.
Ынӄо нэмэ ивнин риӄукэтэ:
Лыгэн-ым, эмытъэт ӄыгагчаквэ!
мын, вынэ ӈинӄэй ганӈэнайпылен кайӈэты!
Ынкы-ым кэйӈык ыннанмытлынча гэтгивилин, эвыр ыннанмытлыӈгэвэльын- Ытлён ынӄэн таӈгэмо нинэлгыӄин, ӄытлыги, ынин ытлыгыт варкыт.
Ӄымэк ʔамын кэйӈэ энанмы, ынӈатал-ым тыкоргавыркын!
Ынӄо риӄукэтэ ивнин:
Ынӄо эквэтгъэт амъянра.
Ӈинӄэйӄэй нылгэркычавычильатӄэн ярагты!
Ярак люур пыкиргъи.
Найъойвыгъан ынкэкинэтэ нымытвальа, ынраӄ нымӈылёйвыӄэн:
Ынӄо моогъэ пыӈылтэлык.
Таӈымыльо тывыльаннэн риӄукин тывъё: ытльат-ытлыгыт тывыльаннэнат, кэйӈык нымытвагыргын тывыльаннэн.
Ынӄо таӈвалёмръогъат.
Ӄытлыги, кэйӈэ гэнмэйӈэвлин ӈинӄэй!
Аны таӈымыльо гакоргавръоленат, ытлыгын ымы ынкы.
Галгэнаглятлен ытлыгэты ӈинӄэй!
Ынӄо нанмын чымӈы рэӄокагты пууръу.
Ытръэч.
С.
Клявыл ынкъам ӈэвъэнйыръын нынымытваӄэнат.
Ӄол итгъи ӄлявыл ивинигьи.
Лыгэн ʔывэӄуч эквэтгъи, ӈэвъэн ӈытогъэ ынкъам аӈӄаванвэты ӄытгъи, йытрыттэ рынэнин рымавынвы.
Люур мэмыл ванвычыкойпы пиврэгъи, Ӈэвъэнйыръын ӄайымгойпы пиринин ынкъам мэмлычыкогты рэквэтэвнин.
Рагтыгъэ ӄлявыл — эвын ӈэвъэн уйӈэ.
Аны ӄлявыл ымныкэрэт гильуткулин — уйӈэ, льук лывавнэн.
Ынӄо эргатык ӈытогъэ, рэӄокалгын льунин.
Ивнин риӄукэтэ:
Ивнин ӄлявыля:
Риӄукэтэ ивнин:
Ытри ынкы варкыт.
Гынин ӈэвъэн гэлгылин мэмыля.
Рагтыгъэ ӄлявыл ынкъам купрэн ынанъомрычьын рытэнмавнэн.
Ынӄо эргатык эквэтгъэт, копрантыватысӄэквъат.
Риӄукэтэ гамгаваны нэнайӈоткоӄэн, Ӄол льунин, ынӄо йыӈотконэн — эвын колё тыкгаткэта!
Ивнин риӄукэтэ:
йыӈотконэн — эвын колё тыкгаткэта!
Ивнин риӄукэтэ:
Ынкы рытваннэнат.
Риӄукэтэ ивнин:
Мачынан ынкы нытваркын.
Ынӄо эргатык купрэт ёпаннэнат, эвын гаквален ӈавмэмылчыӈын.
Ынӄо рырагтаннэн ынкъам тэнуйгын йыннин.
ʔЫттъын ратвынэн, рывэнӈынин авынаёльэты, линлиӈ йытонэн, мэмылыткынык рытрилнин.
Ынӄо ӄлявыл ӈытогъэ.
Этъоӄайӄын рэсӄиквъи — люур рымъэйӈэнин.
Ӄлявыля ивнин:
Ивнин ӈэвъэнйыръэ:
С.
ʔАмын-ым, аны лыгитэнчимгъульын ӈэвысӄэтӄэй чама нылгэнываӈэӄэн.
Ытлыгэ, ытльата ынкъам ытленъюрык гылёо нылгыӄин ытлён.
Энмэн, ӄулинымнымык ӄол гатъылыӈолен ӈэвысӄэтӄэй.
ʔАмын-ым, аны лыгитэнчимгъульын ӈэвысӄэтӄэй чама нылгэнываӈэӄэн.
Ытлыгэ, ытльата ынкъам ытленъюрык гылёо нылгыӄин ытлён.
Ынкы-ым, мэтчымчек, нытваӄэн нымнымӄэйык ӄол эӈэӈыльын.
Ӄынвэр ытлыгын иквъи:
Наӄам ӈутку варкын мэтчымче нымнымӄэйык, лыӈыр амытва рытъё, эӈэӈыльын.
Ӈэвъэнэ ивнин:
Юрэӄ-ым нъынмэлевэннин!
Наӄам ытленъюӄэгти нытэргыръоӄэнат лиӈвиттэ чакэттэты.
Эквэтгъи ытлыгын аӈаӈыльэты.
Пыкиргъи нымнымӄэйык.
Иквъэт:
ʔЭмитлён-ым ынин яраӈы?
Ӄытгъи ӈэнри.
Ярачыкогты рэсӄиквъи.
Люур вай:
Начайпатгъан.
Чайпанма-ым нывэтгавчетӄэнат.
Нэнамӈылёӄэн рэмкыльын.
Мэӈӄо етгъи?
Чаёплыткогъат, ынӄо эквэтгъэт.
Пыкиргъэт.
Лыгэн эвыр йъонэн тъытльэн:
Эчги вулӄытвигъи, ынраӄ эльоткомгой.
Колё аны нылгикэльэткульэтӄин чама лыгэн нылгэярарпэгляръоӄэн!
Наӄам тъытльэн ыныкгиӈкы нинэнтыӄин.
Эргатык лыгинъэ кыеквъи эӈэӈыльын.
Рыгъевнин тъытльэн.
Ынкы вусӄымчыку нэнанпэгляръовӄэн, лыгэн икумиӈкыри нинэнтивыӄин.
Ынӄо тъэче кивыткугъи-ым — иквъи:
Итык-ым вай лыгэн ӈэранъылё рэмэлеквъэ!
Нивӄинэт авынральыт.
Вынэ ынан мытрэркурӈын!
Ӄынвэр рагтыгъэ эӈэӈыльын.
Авынральа ыныкагты нэймитын лыгэчьыльын раквытчыӈын ынкъам лымӈэ мооӄор.
Ынӄоры рэмкын ʔэраткомгоӈӈой.
Аны таӈэтъо ӈэвысӄэтӄэй галгэтъылыӈолен!
Тэкэм люур вай ʔэрама въигъи.
Наӄам ӄытлыги, люӈынмэлевэтэ рыннин.
Ынӄо-ым ынӄэн эӈэӈыльын танлёнръэлягта гитлин.
Лыгэн таӈӄонпы эвытрыкэ гэнъэтлин.
Этъым, лыгэыяагты гаялгытлен.
ʔЫмто, ʔамын ӄэглынангэт эты, эӈэӈыльыт нылгинъыръыӄинэт?
С.
Энмэн нивӄин ынанчинит:
Ынӄэн гатвален тэленъеп.
Энмэн нивӄин ынанчинит:
Эвыр мэӈин ратъылыӈоркын, ӄэнагтыркынэтык!
Ымыльо амӄынъычо нинивӄинэт:
Ымыльо гатакэчгыӄайма ӄитгытык!
Ӄывалёмгытык!
Ыныкит ыннэн уйӈэ этэкичгыӄэйкэ ритгъэ, ӄол ынин ройыръыкэн рэвъигъэ.
Эргатык ӄытръугъэт.
Ымыльо гэтэкичгэ гитлинэт.
Ӄолетъылё ӄутынин экык тъылыӈогъэ.
Эргатык йыннэн эӈэӈыльын.
Иквъи:
Эӈэӈыльэ ивнин:
Эргатык ӄытгъи эӈэӈыльын, эвын гъэӄэрэлин тъытльэн.
ʔАтав ильуткугъи.
Авынэльоткогты въигъи экык.
Люур ытлыгын иквъи:
Эӈэӈыльэ пынлёнэнат:
Еп  гымнан гымнин ильуткукэлы ʔэйӈэвкэ, еп эпкиркэ въигъи.
Ыныкит нъыпкиргъэн, ӄырым нъывъигъэн.
Этынва пынлёнэн:
Эӈэӈыльэ ивнин:
Этынва пынлёнэн:
Эӈэӈыльын иквъи:
Ыныкит энамынгыкватка ринэнтыӈ, нэмэ ӄол рэвъигъэ экык.
Этынва ивнин:
Мынгыкво йылнинэт мытлыӈэн ӄорат, ӈирэӄ ʔыттъыт, ӈыроӄ ʔигнэлгыт.
Эӈэӈыльын рагтыгъэ.
Нэмэ ӄол экык тъылыӈогъэ.
Нэмэ йыннэн эӈэӈыльын.
Нэмэ ӄытгъи.
Ильуткугъи.
Ынкъам иквъи:
Ӄэнамынгыкватгэ!
Пытӄымыкыӈ мынгыкваннэн.
Эквэтгъи эӈэӈыльын.
Лыгэн эквэтгъи, въигъи тъытльэн.
Ытлыгын иквъи:
Эккэт тэлпыркыт!
Ынраӄ ӈээкык тъылыӈогъэ.
Нэмэ эӈэӈыльын йыннэн, ивнин:
Эӈэӈыльын нэмэ ӄытгъи.
Нэмэ ильуткугъи, иквъи:
Ытлыгэ ивнин:
Этынва ивнин:
Эӈэӈыльын иквъи:
Анӈэнайпыгъэ эӈэӈыльын, эквэтгъи лёгмынгыквата.
Ымыльо люӈвъитэ итгъэт.
Ынӄоры эӈэӈыльын ʔэӄу нэтчын.
Ымыльо нивӄинэт:
Ымыльорык ʔэӄу нэтчын.
Ынӈин тэленъепкин эӈэӈыльыт нырагаймычьавӈыӄэнат.
С.
Ылвылю элек нынмыткоӄэн.
Ипэ ӄол итгъэт увильэтгъэт ылвытъуле, лыгэн ынкы напэлянат уӄӄэмчыку эръэйыръын ынкъам ыпалгын.
Эвын етгъэт, рэӄэ ыпалгын гаткоӈӈолен, ымы эръэт гэтъэттывилинэт.
Ӄол ынээльын иквъи:
Кита ӄол чайвыткоӈӈок ныпэлятын, ʔатав гынрыру мынылгын, ръэнут рэркын, мури амӄынӈыток.
Ымыльо ылвэгилигъэт, ӈыраӄав пэлятгъэ.
Ынанӈэнчьан пэлятыйгот нэнтын.
Тытлык атчыгъэ ынӄэн ʔоравэтльан.
Эвын амгынотъылё нынъэлӄин.
Люур ранмэйпык виилетгъи.
Лыгэн ынкы эӄуликэ нъатчаӄэн.
Эмӄэлелвынэ нивӄин.
Вэчьым ӈотӄэн ныетӄин.
Эвын рэгъи таӈамъыттъымъеквэйӈын ӈэвъэнйыръын.
Авэтываӄ ӄлявыля пэнрынэн.
Аны энмэн гэтэйкэвлинэт.
Люур амъыттъымъеквэйӈа авынтайкавэты ивнин:
Йъарат амӄлявылторэ варкынэтык, яйвачгыргыторэ!
Вэлер-ым ваӈэльо митыркын.
Аны энмэн ʔоравэтльаӄай гувильэтлин, амъыттъымъеквэйӈын тыргэтъюунин, гыргоча ыпалга энайпаннэн.
Ынӄо иквъи ӈэвъэнйыръын:
тагам ʔораӈанӄо ӄылиги!
Лыганлыгъэ ʔоравэтльан — ӈэвъэнйыръэ ивнин:
Эвын гитэнин — йыӄӄайъым ӈэвъэнйыръын ынкы гитэнин.
ʔОравэтльата ивнин:
Матанэн.
Еп чейвыткульыт эпкиркэ, увильэтгъи ӈэвъэнйыръын.
Люур пыкиргъэт ӈыроргарэ.
Ӈытогъэ ӈэвъэнйыръын.
Лыгэкоргаквъат ынинэльыт!
Рэгъэт чоттагнэты.
Ынанынпычьа матанэн.
Ӄол анӈэнайпыгъэ инэльульын.
Чейвыткугъэт нэмэ ӈыроргарэ, ӄол пэлятгъэ.
Ёрочыко нъэптыӄин ӈэвъэнйыръын.
Ӄлявыл рэсӄиквъи, ивнин:
Вынэ ӄырым!
Элгыӄай эйминнин, чит вылгыпыркынэн.
Люур вытры иргъи ʔоравэтльан — тымнэн, ӄытлыги.
Эӄылпэ нэлгычыку рычымӄэннин, кылтынин, майык рыннин.
Чейвыткульыт етгъэт, ӈэвъэнйыръын никвъэн:
Ӈэвысӄэтэ ивнинэт:
Ынръам ӄол пэлятгъэ, ынанынпычьын.
Майгэӈкы ныгатгаткоӄэн.
Люур лявтэты ръэнут эрэтгъи.
Маленэн, эвыр гитэнин — мутлымул.
Иквъи эмӄэлелвынэ.
Ынръам ръэнут?
Нэмэ гатгаткоӈӈогъэ — нэмэ йиннин мутле.
Ӄынвэр налгымай рырыткунин — эвын ынкы льунин ыргин ытлеӈи, ӄытлыги, ӈавъанйыръиӈа ганмылен.
Лыгэн авъеткынка нэмэ румэкэвнин.
Ӄутти ытленъют етгъэт — винвэ ивнинэт:
Ынӄо эргатык ымыльо чейвыткугъэт.
Нутэк увэрайӈын нэтэйкын.
Аны таӈымъылёӈэт гэкымъыгичилинэт.
Лыгэн увэрайӈык ныёльатӄэнат.
Ӄынвэр ʔыттъымил майӈаӈӈогъат кымъыгинив.
нэтэйкын.
Аны таӈымъылёӈэт гэкымъыгичилинэт.
Лыгэн увэрайӈык ныёльатӄэнат.
Ӄынвэр ʔыттъымил майӈаӈӈогъат кымъыгинив.
Ынӄо эргатык ӈэвъэнйыръын нываӈэӄэн чотыткынык.
Люур кагынмыткыната ӄочелгылгыӄай льунин.
Ӈэвъэнйыръын иквъи:
Ӄочелгылгыӄай люур иквъи:
Ивкэ ӄун миквыт — гыныкы нэтэйкын нутэк увэрайӈын.
Ӄэглын, эргатык, чайвытконвэпы етык, никвъэн:
Ӈэвысӄэтэ ивнинэт:
Виин ӈотӄэнат чемынгыт ӄынчичьэркыниткы кэргымма!
Люур эвыр нэгитэн — гагырголятлен.
Нырэпириӈӄин — нылвавӄэн пирик.
Гырголятгъэ.
Ӄытлыги, ӄучилгыӄэе гангырголявлен… Ныпичгыӄин Вэгрэтэм
С.
Ганымыльавлен нынну ынкы — Вэгрэтэм.
Аны ытлён таӈвэнъым ныпичгыӄин, тэӈпэнин  ӄонратвальын, ымыӈ нымным ванэван чымче нытван, миӈкыри ӄун найылгавӄэн, рэлӄынӈыт мэӈӄокэнат рэмкыльыт кытамчачва.
Ынкъам ынӄэната найылгавӄэн.
Наӄам ытлён лымыльын, ӈирэнӈэвыльын.
Ытлён еп лыгэн ʔаатчек, ʔэквыргъам лыгэн гэлелютлин, эвын лыгэн гэмэчынпэвылгэтлин.
Ӄулитгивик ӄол ӈэвъэн рылейвынин ӄаагты.
Ынкы эвын гагроръолен, ӄаат эвын ныгръоӄэнат.
Ӈэнку ӄаатагнык, гытгык ӄача, пэнъёлгын нэтэйкын, наӄам ӈэйгиӈкы нытваӄэн, эвыр ӈэлвыл гытолыӈкы нытваӄэн.
Тэкэм пэтыкэлвайынвык увэмгогъат, ынкы пэтыралӄаӈынвык пэтырытын нылгинымкыӄин.
Нарычгытваӄэн ʔывэӄуч, ӈэвъэн-ым нувиӄин.
Ынӄо мачгырголягты ӈэвысӄэт уӈэлгъи.
Ынкы ууркиткугъи ӈэвысӄэт, ынӄо ʔываӄочегты ӄытгъи эвтылягты, нэмэ-ым ӈан нунрэпэтӄин тыляма, наӄам нъэӄэгнитӄин.
Люур вай авынтыляма гыткаӄач лыгэгтонрапатгъэ.
Ынраӄ тиӈук нэналвавӄэн.
Наӄам рай ынкэчыку нинэлгийгуткуйвыӄин гыткалгын рэӄэ.
Ӄынвэр тиӈунин гыткаӄач — эвын ынкы рээн йытонэн ʔылчыкойпы кайӈиӈын, лыгэн ынӄэн гыткак рээн йытонэн.
Ыныкит гитэнин ӈэвысӄэтэ, аны гэлгигынтэвлин ʔораываӄочеӈӄачагты.
Наӄам нылгиӄулильэтӄин.
Аны, вай ръанотайӈоон!
нэмэ-ым ӈан нунрэпэтӄин тыляма, наӄам нъэӄэгнитӄин.
Люур вай авынтыляма гыткаӄач лыгэгтонрапатгъэ.
Ынраӄ тиӈук нэналвавӄэн.
Наӄам рай ынкэчыку нинэлгийгуткуйвыӄин гыткалгын рэӄэ.
Ӄынвэр тиӈунин гыткаӄач — эвын ынкы рээн йытонэн ʔылчыкойпы кайӈиӈын, лыгэн ынӄэн гыткак рээн йытонэн.
Ыныкит гитэнин ӈэвысӄэтэ, аны гэлгигынтэвлин ʔораываӄочеӈӄачагты.
Наӄам нылгиӄулильэтӄин.
Аны, вай ръанотайӈоон!
Ӄынвэр ӈан тэӈынпунӈитэвнин кэйӈын, гынтавычгатгъэ кайӈиӈын.
Рагтыгъат ытри.
Ынӄо нэмэ элеръугъи.
Тылванымтакачгыка ынръа гатвален, ӄоныръым эвын ынӈин эмӄынгивик анымтакачгыка нытваӄэн Вэгрэтэм.
Таӈымыльо вээм ръилеръугъи.
Кыткытръогъэ.
Анольатынвык тылегъи Вэгрэтэм.
Ӄаанматыльатгъэ, ынӄо имтилӄытгъи, ӄаальатакватгъэ.
Тылвамыргынан ӈэвъэнти пэлянэнат.
Наӄам ӄол ӈэвъэн нанӄыльын.
Нынныӈыттыӄинэт элеӈит.
юур рай ӄулиныкитэ мэлӄэпы ръэнут нывыргыргыръуӄин наӄам мэлӄыткынык таӈвэнъым мыгтэкичгыльын.
Ынӄо эргатръогъэ, нэгитэнэт тэкичгыт.
Аны эвын гэлгинуйвылинэт тэкичгыт!
Ынӄо нэмэ йылӄэтгъэт ӄуливулӄытвик.
Кыеквъэт — эвын тэӈуйӈэ тэкичгыт милӄык, таӈымыльо гэнуйвылинэт.
Аны нылгайылгавӄэнат!
Ӄулиныкитэ яракэн рэнмырэм натъайытчагъан, лыгэн нынӄъэӄыръувӄин.
Ӄытлыги, ынӄэнат кэйӈыт.
Амайылга-ым ванэван нырэӄынэт ӈэвысӄэтти.
Ӄынвэр, ӄолетъылё тэӈэтэкичгыкэ нъэлгъэт — таӈымыльо гагтоленат кэйӈэ.
Ӄуливулӄытвик энарэрыльатыӈӈогъат рэнолгыгэӈгыпы, лыгэн ӄун нылгивэгыткульэтӄинэт уйӈэ нытваӄэнат.
Люур ӄотляйӈын ёрогты кытгъи.
Ерочыкон нэнчимиръэвын.
Нанӄыльын нэпиригъэн.
Ынӄо таӈавынӄолельыръогты нанынтоӈатын ӈаргыногты.
Эргатръогъэ.
Таӈамынан нъэлгъи.
Чимгъугъи ӈэвысӄэт.
Тэйкынин тытлык ваны, варэсӄыткынык.
Румэкэвъюунинэт уунъыкэнъут.
Ӈэнку натчытваӄэн.
Вулӄытвигъи.
Нэмэ лыгэн ярачыкогты авынгачагъат.
Ытлён-ым ӈоон гыргол нывакъотваӄэн.
Нэмэ моогъат энарэрыльатык — инэльук лываквъат.
Ӄол ӈытоӈӈой.
Ӈытосӄэвыльын ӈэвысӄэтэ ӈыленӈылетэ инэгнэрэннин.
Ӄаптэткынык иргъи ӈыленӈылет — лыгэн-ым эвыр ынкэӄэй ӈылетръугъи кайӈиӈын.
Авынгынтавыльатэты йытрыкымгытръогъэ, ынӄо-ым гапэӄэттатлен.
Ӄотляйӈа-ым таӈгэмо нинэлгыӄин тылвыльын ынин томгиӈын.
Плыткугъи энарэрыльатык.
Ӈытоӈӈой кайӈиӈын.
Нэмэ рэрэннин йынйынчыӈын, рылвэтъюунин — ӈоонко пэӄэттатгъэ.
Уйӈэ нъэлгъи эгытликэйӈыкэ.
Ӄолетъылё пыкиргъи ӄаальатыльын.
Ӈэвъэнэ лыгэнитык лыгъэйӈэчьивнин:
Раӈӈытай-ым?
ʔЭми ӄол ӈэвысӄэт?
Энмэч ымыӈ гым вэнъыгну тыегтэлык.
Лыгэн аны гыт мурык аӈъачгыргэгыт нымытвак!
Нэмэ нымытваӈӈогъат рымагтэты.
Гытгаръогъэ.
Ялгытгъат.
Рэвиквъэт йичьэннупык ӄача.
Ынкы ынраӄ кэтэм гатвален пэнинэльын.
Ӄлявыл чама ӄэгъюргын.
Тараӈыплыткогъат.
ʔУмуттуут пиринин ӄыляволя ынкъам йъонэн въильын, ынкы ытръэч нытваӄэн пыглылявыт.
Ынӄэн кыплынэн — рычимиръэвнин.
Ынӄо рагтыгъэ.
Вулӄытвигъи.
Ривылӄытгьи.
Наӄам-ым ӈэлвыл ярак камлелы нытваӄэн.
Ӈэвысӄэт амынан ярак пэлятгъэ.
Айвэчгыръогъэ.
Ӈэвысӄэт ванэван ныйылӄэтын.
Люур рай ръэнут выргыргэтгъи тытлыӄачайпы.
Ӈэвысӄэт палёмтэлгъэ.
Нэмэ рай выргыргыръугьи.
Яраттатгъэ, ӄытлыги.
Рыногыргэпы левыт ръылинин.
Ынӄо нывэтгавӄэн:
Микынэ гымнин левыт гэнчимиръэвлин?
илпыгитэ ръылинин увик.
Ээ, вынэ авъеткынка ӄытватык!
Эрэтгъи рыногыргыткынгыпы, ынраӄ аграткынык иргъи…
ʔЭми авынральын?
Ээ, уйӈэээ!
Ээ, уйӈэээ!
Чьовыргын рывэнтэннин.
Ӈэвысӄэт гэлгичеӈыттэтлин, рыпэт гэтэӈулвэвлин ыннэнпэнинэк.
Пынлёльатыӈӈогъэ кальайӈын:
Микынэӈ гэнчимэвлин?
Ээ, вынэ ӄымӈылтэлыркын!
Ӈэвысӄэт моогъэ вэтгавык:
Гымык ʔывэӄучитэ ынӈин рыннин, миӈкыри ӄун лыгиӄэгъюргын гымнин ʔывэӄуч чама лыгъэткиӈ!
Лыгэн ӄун ʔэӄэгкутъюунин:
Кальайӈын иквъи:
Мурык рэтэӈычьэтгъэ.
Ынӄэн ӄырымэн кэлы — въильын, пэнинэльын.
Ынӄо рынтоӈаннэн.
Эргатык, эвын эргыръоӈӈок, ӄлявыл рагтыгъэ.
ʔАмын, эвын уйӈэ ярак ӈэвысӄэт.
Ӄырирнин танлымынӄо—льук лывавнэн.
Ынӄо маёлгыткынэты ӄытгъи — эвын ӈэнку нарычгытваӄэн.
Гитэнин — эвын гэвъилин.
Люӈпиритэ ымыӈ рыннин, лыгэн рагтыгъэ кытгынта.
Рырэйвэвнин яраӈы лыгэӄылпэ ынкъам ялгытгъэ.
Нымгутылеӄин.
Гэлгуврэмгутылелин.
Рэвиквъи вытку волӄытвэма.
Тараӈгъэ лыгэӄылпэ.
Лыгэн аплёратвака — рай ӄолейӈын мооръэтыӈӄачайпы:
Вэгрэтээм!
ʔЭмитлёнайгоот?
Колё наӄам отконаӈайӈыт нынрыӄинэт.
Пыкэрычгатгъат кынмал, лыгэн ынкы нанмын Вэгрэтэм: ынан-ым иʔам ныпичгыӄин!
С.
Энмэн ӄол имъэлильин ӄлявыл ʔамын-ым, нивӄин:
Нивӄинэт, энмэн ынӄэн имъэлильырык гатвален тэленъеп.
Энмэн ӄол имъэлильин ӄлявыл ʔамын-ым, нивӄин:
Выквылгын ӈутку нинилгэтӄин ӈилгэ ынкъам ныриӈэӄин.
Ыяа гырголягты риӈэгъи.
Ӄолетъылё колё ёо гэпкитлин айгынлейпы.
Наӄам ынкэкин ымыльо гивинилинэт — гэнльэтэтлинэт гэлыткынык ымыльо имъэлильыт ӄлявылтэ.
Ынӄо, ӈырача кивкы, ӄлявылен нэнэны гивлин:
ʔЭптэ гым ытлыгмил мыриӈэгъэк.
Ытльата нинивӄин:
Ынӄо гэвэнэчален имъэлильын.
Ӈинӄэй ынӄэн тъэче киквъи ёʔатык ярак.
Ынӄоры ынӄэн ӈинӄэй иквъи:
ʔАмын, амморгынан мытынъэлмык.
Мэӈӄо мури мытраӄамэтва?
Лымӈэ иквъи:
Ытльата ивнин:
Ӈинӄэй гивлин:
Ытльата ивнин:
Эккэтэ ивнин:
Кита имъэлильын мыёпатынат, аӈӄата рыльататъёттэ!
Ытльата ивнин:
Ӈинӄэе ивнин:
Наӄам ёо колё!
Ӄынвэр, ытльата ивнин:
Ӈинӄэй иквъи:
Эвыр трэльуӈын, эӄылпэ трэетгъэ.
Ымыльо имъэлильыт гумэкэтлинэт, нивӄинэт:
Эквэтгъи.
Колё ёо!
Авынтылягты ӄытгъи — ӄол льунин ӄлявыл, нэмыӄэй риӈэльын.
Ивнин:
Люур иквъи:
Гыт-ым нырэӄигыт?
Имъэлильэ ивнин:
Уӈиильэ ивнин:
Имъэлильэ ивнин:
Уӈиильэ ивнин:
Ынӄоры, ынӈин вэтгавма, люур уӈиильэ кыплынэн ʔалыгатгата имъэлильын.
Левыт гэчвилин.
Имъэлильын эрэтгьи, гэлыткынык иргъи — уйӈэ эриӈэкэ нъэлгъи.
Ынӄоры уӈиильэ ʔалыгаттэ тиӈунин, эйминнин, ынӄо нымэльэв нъыркыплынэн.
Имъэлильын риӈэгъи, выква иннин уӈиильын — рымутлытъэвнин.
Уӈиильын эрэтгъи, гэлыткынык итгъи.
мъэлильэ выквылгын тиӈунин, иӈӄун нъынчимэвнин левыт, иӈӄун нъывъигъэн.
Эчги тиӈунин имъэлильэ ʔалыгаттэ, люур рыркайӈын пиврэгъи.
Эчги ынӈот рыннин, эчги тымыркынэн,—рыркайӈа ранӈавнэн уӈиильын.
Уйӈэ ръэнут гэльулин — ганӈатлен.
Ынӄоры имъэлильын рагтыгъэ.
Пыкирык, эвын гэмутлылин.
Никвъэн тумгэ:
Ынӄэйына гэнъалыгатгаплен чит.
Энмэн уӈиильыт гэнльэтэтъюулинэт нэмыӄэй.
Энарэрыльа гинэльулин, гэнъалыгатгаплен.
Паагъэ риӈэк.
Элеръугъи.
Панэна эмэлевкыльин левыт.
Иквъи:
ʔЭптэ гым мычавчывантагъак льораӄоймагты.
Имъэлильыт ӄытгъэт.
Пыкиргъэт льораӄоймак, эвын уӈиильыт ынкы, нэмыӄэй атынвыльын ынкы.
Ӄытлыги, ынин атынватъё ымыӈ гачавчывантален.
Ӈирэче кивкы, ӄытгъи уӈиильын.
Ивнин:
Имъэлильэ ивнин:
Гым ʔэквырга тымэйӈэтык ынӈин вальэгым.
Уӈиильэ нинивӄин:
Ӄэйвэ, мэлгыт тыльугыт льэлеӈкы риӈэк!
Имъэлильэ нинивӄин:
Эты, элвэльин.
Уӈиильэ тумгыт нинивӄинэт:
Тумгэ нивӄин:
Ӄэглынангэт, лёӈынма рагтыгъат имъэлильыт.
Пыкиргъэт.
Румэкэвнин имъэлильыт ымыльо.
Ивнинэт:
Ӄол имъэлильын иквъи:
Экык иквъи:
Ытльата ивнин:
Вэчьым гыт ымыӈ рэӄысӄычевыӈ, ӄырым ӄыетги.
Ӄынвэр ынӄэн эккэӄэй никвъэн имъэлильэ:
Нэмэ экык риӈэгъи.
Нэмэ выквылгын пэнин.
Патгыргылгын льунин гыргол.
Лыгэн ынкэгйит гатаален.
Пинтыӄэтгъи гыргол — эвын  ынкы льунин ӈагчыӈын никвыӄин.
Ынкэгйит нылеӄин.
Иквъи.
Миӈкэтэ гыргоча мытаʔан?
юур никвъэн:
Ыныкит ынкы рэймэвнин, эвын ытлыгын ынин ынкы варкын — кымъыйӈа гэпирилин мынга, гытката.
Эккэтэ льунин ытлыгын, галягъэ.
ивнин:
Ивнин:
Эккэтэ ивнин:
Тылӄыриргыт.
Ытлыгэ ивнин:
Ӈотӄэн кымъылгын нымэйыӈӄин, колё гыткат нымкыӄинэт, нивлыӄинэт.
Вай-ым гым ымыльо вагылгын гинэплин, чамъам трэриӈэгъэ, ӄонпыӈ гым ӈутку тынъэлык.
Эккэтэ ивнин:
Тиӈунин выквылгын.
Выквылгын ринтынин — кымъылгын кымъукэтгъи.
Ытлыгын пынлёнэн:
Ивнин ытлыгэ:
Нэмэ тиӈунин.
Нэмэ ринтынин.
Нэмэ кымъукэтгъи, гынмылкинэк майыӈкы.
Ытлыгын пынлёнэн:
Нэмэ тиӈунин.
Ӈыроӄавкы ринтынин, кымъылгын ымыльэты ӄынур тымнэн — гыткат янра, ымыӈ ынин ытлыгын тымнэн.
Ынӄо грулмыгъи, ытлыгин ʔинничгын льунин.
Ынӄэн эйминнин.
Иквъи.
Вэлер-ым ытлыгын тыльугъэн.
Ӈотӄэн эмэлкэ ытлыгын тынрагтатын.
Ӈэвъэнэ рэльугнин, ӄэглынангэт.
агтыгъэ.
Пыкирык, ивнин:
Люур ынӄэн ытльата ивнин:
Мэӈӄо льугьэн?
Эккэтэ ивнин:
Наӄам ымыльо гыткалгыт нымкыӄин.
Эвын ʔаӄаятыӈ гымнин ытлыгын— кымъэ гэпирилин.
Ытльата ивнин:
Эккэтэ ивнин:
эм-Имъэлик тынъэлык, ӄырым лым ыяагты мылӄытык.
Вэлер-ым ытлыгын тыльугъэн.
Ӄонпыӈ игыр тыпаак, ытръэч эвэнэльэты игыр трэвинрээркын.
Игыр ӄонпыӈ ыяагты риӈэк тыпаак.
С.
ʔАмын-ым аны нылгэӈъоӄэн, ымы валы, чаат, кукэт, пойгыт уйӈэ, наӄам ӈэлвыл нымкыӄин.
Энмэн, Нанӄытэмтэӈ ганымытвален ытръэч тэӈэмӈэлвылекы, уйӈэ аракыльэн ымы лыгэн ӄун ӈэвъэн уйӈэ, таӈамынан ганымытвален ӈэлвылекы.
ʔАмын-ым аны нылгэӈъоӄэн, ымы валы, чаат, кукэт, пойгыт уйӈэ, наӄам ӈэлвыл нымкыӄин.
Энмэн, Нанӄытэмтэӈ — ынӄэн нынны ынин — аны нылгэӄамэтваӄэн, ыныкит гытъэвкы.
Ӄол итгъи, вулӄытвик, ӄаанматгъэ, лыгэн кытгынтыпэрэта рыннин ӄораӈы.
Наӄам аны нылгининъыӄин Нанӄытэмтэӈ чама нылгэнымлыӄэн.
Ынӄэн ынкы кытгынтыпэрэнэн ӄораӈы.
Ынӄо рилгыпэтэ рыннин, ынраӄ эрынвэ рыннинэт гыткат, лыгэн мыленинэт гыткат мынга.
Ынӄо тэтивэле инэвэнӈэтгъи.
Ынӄо ӄорэн нанӄын тэйкынин ынкъам мэмлытыёнэн, ынӄо рыратыквыткынык рытрилнин.
Ынӈин нувиӄин Нанӄытэмтэӈ ӄорананӄыткынык вычгывыквыткынык.
Таӈымыльэты ыпаннэн аймак.
Ынӄо гатарыгъёлгынлен, нанӄыванвылӄыл гэтэйкылин.
ʔАмын-ым ӄамэтваӈӈогъэ, апаӄатлыткогъэ, аны гаӄамэтвален.
Таӈымыльэты кунин ӄаанмэ.
Ынӄо ӄутгъи, нанӄыйӈын гэлгимэйӈэтлин, гагэнрычгатлен.
Ынӄо ӈилгэ тимтигнин нанӄын.
Ӈэлвыл вэгтилгъи.
Наӄам ыныкит ныгытъэвӄин, нылгимӄытвиӄин нанӄын.
Наӄам ыныкит ныплыӄамэтваӄэн, нылгэгэнрычгатӄэн нанӄын, рыпэт ӄун кылтэ нинэтчыӄин нанӄын.
Ынӄэн тэӈэмынӈин ганымытвален тумгэӄэй Нанӄытэмтэӈ.
ʔАмын, ӄол итгъи вулӄытвик нэмэ ӄаанматгъэ.
Ынраӄ нымэчыӄэргыльатӄэн увэма.
Ӈэлвыл-ым нытлытваӄэн.
Люур вай рымъэйӈэткун.
Ав-ач!
Ав-ач!
Лыгэн эвыр гагчыръогъэ Нанӄытэмтэӈ.
Эӄылпэ эръыкыргыт ӈирэӄ энатыёйвынэнат уунъыкэнъутэ ынкъам рытрэтэ льулӄыленнинэт, ынӄо-ым мачыяа рывакъовнэнат ӈирэк рытрэльулӄытльэт эръыкыргыт.
Аны, ӈоты энмэч гапкэрыӈӈолен, ӄытлыги, ʔэӄэльымкын.
Ӈэлвыл-ым ынкы нытлытваӄэн панэна.
Ынӄо атчысӄэквъэ Нанӄытэмтэӈ омкычыкогты.
Аны вай, нылӄэгнэвъюуӄинэт мачыяа вакъотвальыт эръыкыргыт тиӈурэ.
Нынпыткэвъюуӄинэт тиӈурмъэмитэ, вачаӄ ванэван ʔынынпэӄэттавынат эръыкыргыт, миӈкыри ӄун нивӄинэт ытри, энмэн ынӄэнат — ӈирэӄ ʔоравэтльат.
Натаӈылвавынат тымык.
Ӄынвэр, найъонат ӈирэӄ эръыкыргыт.
Ӄытлыги, ынӄэнат — эръыкыргыт, ытръэч уунъыкэнъутэ гэнатыёленат.
выл нымкыӄин, наӄам уйӈэ этынвыка, опопы моргынан ӈэлвыл мынылгын, миӈкыри ӄун ʔэми авынральыт.
Энмэч эргатык мынагтатын ӈэлвыл.
Тумгыт-ым ночыткоӄэнат, нанвэтгавын ӈэлвыл эргатык агтатынвы.
ʔАмын-ым энмэч тэӈунтымэквъэт ынкы, ӄамэтвальатгъат ынкы.
Эчги ӄэмиплыткугъэт, ынкы лыгэн йылӄатчагъат.
Наӄам таӈымыльо ирвыгинив ыннэнлеӈкы натанмайӈэвынат ынӄо-ым йылӄатчагъат.
ʔАмын-ым Нанӄытэмтэӈына чамэттанэнат йылӄыльыт, йъонэнат — эвын таӈвытрыӈ ныйылӄатчаӄэнат ʔаӄалымкиӈыт.
Ынӄо танмайӈытвальыт ирвыгинив майынляйвынэнат нотагты, омкычыкогты
Ынӄо йъонэнат йылӄыльыт, ытръэч ыннэн пойгын рынрынин.
Эвын ныӄынӈырвэлыръоӄэнат ʔэӄэльыгинив.
Аны рымъэйӈэнинэт ʔэӄэльыгинив:
Ынӄо йъонэнат йылӄыльыт, ытръэч ыннэн пойгын рынрынин.
Эвын ныӄынӈырвэлыръоӄэнат ʔэӄэльыгинив.
Аны рымъэйӈэнинэт ʔэӄэльыгинив:
Аны гаралелӄотчаленат ʔаӄальымкычгын!
Лыгэн лыленвэнтинэӈу ныпойгырэтръоӄэнат — уйӈэ, льук нылвавӄэнат.
Аны ынкы кэмчичевръульыт лыгэн нэнанмыткойвыӄэнат пойга Нанӄытэмтэӈына, ынкы тымыткойвынэнат таӈымыльо.
Ынӄо тумгэӄэй Нанӄытэмтэӈ ирвынӈэгъи, игыр-ым ʔэӄэльэ нарынноркын.
Вулӄытвигъи.
Люур ӈайъэннысӄэпы ининигъи этратчыӈын, эвын гаӄолема.
Нылгирымъэйӈэткуӄинэт:
Нанӄытэмтэӈ!
Нанӄытэмтэӈ-ым нытаӈонтымытваӄэн, таӈванэван найылгавын, энмэч нытэнмавыткоӄэн.
Люур пыкэтчагъат ʔаӄалымкиӈын.
Накамлелтагъан Нанӄытэмтэӈ.
Аны Нанӄытэмтэӈына пойгычгын гэнилюлин.
Люур гырголятгъэ таӈампойгыльата Нанӄытэмтэӈ.
Оолё-колё аны, нылгинымкыӄин ʔаӄальэтратчыӈын!
Люур выентэтгъи камлелтаё Нанӄытэмтэӈ!
Аны, ынкы моогъат маравкы, наӄам пойгыльата мараквъат!
ʔАмын-ым нэмэ Нанӄытэмтэӈына тэӈыткунин ʔэӄэльырэт.
ʔЭтки гэрмэвлин Нанӄытэмтэӈ чама гамчытвэлен.
Нэмэ рымагтэты нымытваӈӈогъэ.
Итык-ым ныйъойвыӄэн ʔэӄэльэ, вачаӄ-ым тымык натаӈылвавын.
Ӄол итгъи ӈайыткынэты ёпылӄэквъэ Нанӄытэмтэӈ.
Люур льунин ынкы ӈэвысӄэт, ӈэйык ивтыл.
Нэнамӈылёӄэн Нанӄытэмтэӈына ӈэвысӄэт:
ʔЭмъим гынин ытльат,эвытлым-ым йичьэмиттумгыт?
Кытвылӄун-ым рэӄэ нытэйӈэтигыт?
Ынкъам ынӈин нытэйӈэтигым.
Ынӄо лыгиейвэчеквъи Нанӄытэмтэӈ, ивнин:
Эвыр гынин нэмыӄэй уйӈэ, опопы кынмал мыннымытва!
Лыгэн-ым ӈэвысӄэт лыгэкоргаквъэ.
Ынӄо эквэтгъэт ӈалвыльэты.
Аны ганымытваленат ынкы.
Энмэч-ым гаранӈаленат ытри.
Энмэч-ым аккантогъэ ӈэвъэн.
Йытонэн ӈинӄэй, Умилгуну нынны гитлин.
Ынӄо, эчги ӈэръамытлыӈгэвэльо нъэлгъи Умилгу, нэмэ ӄол ӈинӄэй ʔурэтгъи.
Ынӄэнат ӈинӄэгти мэйӈэтгъэт, энмэч мачамнотайпы нылейвыӄинэт гэтленъютэ.
Лыгэн-ым лыгэыяагты нылӄытыльэтӄинэт Нанӄытэмтэӈын эккэт, наӄам ытлыгын пэнин ӄораӄ вальын.
нмэч Умилгу мачьаачеко гэнъэтлин, ытлеӈи-ым энмэч майӈыӈэнӄагчыӈын.
Умилгун ытленъюн нынны — Тутъылӄут.
Аны, ӄытлыги, ытри нырэрмэвӈыӄинэт.
Ынӄо эчги Тутъылӄут мэйӈэтгъи, ʔаатчеко нъэлгъи, ивнин Умилгунэ:
Ынӄо амъянра нъэлгъэт.
Аны котчой нутэк нытваӄэнат, тэӈэмкытэ ярагты нылӄытӄинэт.
Люур ӄулиникэк Тутъылӄутынэ ивнин ынээльын нутэк:
Миӈкыри ӄун Умилгу вэнъым галгэмчытвэлен, ынкъам Умилгунэ нинивӄин ытлеӈи:
Тутъылӄутынэ вэнлыги нинивъюуӄин ынээльын:
Еп ныппылюйгыт.
Энмэч этъоонмыл, эвыр мэчынкы рэнъэлгъэ, мачынан ынӈин ӄытваркын, ынӈэ акалырока, энмэч рымагтэты ʔатав мынлеркын.
Ынӄо эквэтгъэт амъянра.
Нэмэ ӄулиникэк льувылгык ивнин ытленъютэ:
Ынээльэ ивнин:
Гыт-ым?
Эквэтгъэт нэмэ амъянра нотагты.
Галгоратваленат нэмэ эльувылгыкэ.
Ӄулиникэк нэмэ льувылгыгъэт.
Нэмэ йынатъёоӈӈонэн ытленъютэ Умилгу.
Нинивӄин:
Ынӈатал-ым, эты, игыр тыйъогыр.
Умилгу нычимгъуӄин, нивӄин:
Нинивӄин ытленъютэ:
Умилгунэ ивнин.
Вынэ эвыр опопы.
ʔАмын-ым моогъат тэйкэвкы.
Иʔам нэнагнатъёоӄэн ынээльын Тутъылӄутынэ?
Миӈкыри ӄун ытлён ёргэты вальын, чама тотъэты вальын ынкъам ынӄэната ынээльын нэнагнатӄэн.
Лыгэн ӄун ёргэты вальын!
Аны нинэнтэйкэвэтӄин ынээльэ, аны ӄэйвэ гэлгэрмэвӄээтлин Тутъылӄутӄэй, рыпэт ӄун нутэсӄын, ӄынур ʔыльыл — гыткат ӈэнри нунрэпэтӄинэт.
милгунэ ʔэннэпы эйминнин ынкъам нинэтиӈуткуӄин ыныкаӈӄачагты.
Аны ныкытъыматыльатӄэн Тутъылӄут — ытленъюӄэй!
Люур ръэнут пэглягъэ — лыгэн эвыр ынкэӄэй пэӄэттатгъэ ытлеӈи.
Ӄытлыги, ытленъюн гыткалгын рыйылгынтэннин.
Аны гакапчачавлен Умилгу чама гэейвэчетлин тотъытлянъёгты.
Ынӄо рырагтаннэн нотайпы имтитэ.
Ытлыгэ пынлёнэн:
Авъеткынка нытваӄэн Умилгу.
Ынӄо ытлеӈи иквъи:
Ынӄо ытлыгын иквъи:
Ынӄо Умилгу нэмэ эквэтгъи.
Ытлеӈи-ым ярак пэлятгъэ.
Ярак галгоратъылытвален Тутъылӄут.
Ынӄо мэлеквъи Тутъылӄут.
Лыгэн эвыр эквэтгъи нотагты Тутъылӄут.
Аны горатвален Тутъылӄут рэрмэвӈык.
Ӄынвэр нэмэ люур льувылгыгъэт гэнээльэ.
Ынкы ынээльын галгэкоргавлен:
Ынӄо ивнин Умилгунэ ытлеӈи:
ынӄэн-ым виин ральонъёно мынылгын.
Энмэч виин ёпынвыӈаеты мынытлепыткусӄивмык.
Ёпынвыӈаеты эквэтгъэт гэтленъютэ.
Аны ынкы гапэрӄытваленат ёпынвыӈайгэӈкы.
Люур рай ӄол ёпылӄэвыльын ёпынвыӈаеты аны лыгэн ӄынур йъаяӄ нылеӄин, наӄам илгиръыльын.
Ынӄэн ёпылӄэвыльын торъаатчек, туринъытвильын.
Ынӄо ынӄэн ʔоравэтльан кытэӄэй ынкы вагъэ, ынӄо эквэтгъи.
Ынӄо нэмэ ӄол пыкиргъи ёпынвыӈаеты.
Ынраӄ ытленъютэ нинивӄин ынээльын:
Нинивӄин Умилгунэ:
Наӄам мэрынрэӄэй нывэтгавӄэнат ытри.
Нинивӄин ытленъютэ:
Ӄынвэр эквэтгъи.
Люур ӄулиникэк колё пыкитчыӄиквъи ʔоравэтльан —ӄынур кэйӈын.
Аны ынӄэн ытленъюӄэй наӄамлым лыгайылгавыльатыӈӈой.
Ынӄо ытлён нивӄин, ынӄэн Умилгу:
Аны ытлеӈи найылгавӄэн.
Ытленъютэ нинивӄин:
Ынӄо ивнин ытлеӈи:
Эвыр рэнанмыгъа гым, ынӈэ гыт вэты ӄун ʔурэвкэ, лыгэн ӄонпы ынкы ӄатчытваркын.
Вытку рэквэтгъэ ытлён, ынкы вытку ӄэквэтги ярагты ынкъам ытлыгын ӄынымӈыляквын.
Аны ӈан эчги ёпынвыӈайык тыттэтгъи танӈармайӈын, аны гапэнрылен Умилгунэ.
Ынӄо лыгэн эвыр ивнин танӈармайӈа Умилгу:
аны гапэнрылен Умилгунэ.
Ынӄо лыгэн эвыр ивнин танӈармайӈа Умилгу:
Аны ынраӄ моонэн пынлёк танӈармайӈа:
Ынӄо ивнин Умилгунэ танӈармайӈын:
Чеӈэр-ым мытльувылгымык!
Аны гамголенат пойгыльатык!
Таӈымъылёӈэт гамаравленат.
Инъэ моогъат маравкы.
Наӄам ёпынвыӈайкэн лявтыткын нылгинычьувӄин, эрвъэӈэты вальын!
Таӈымъылёӈэт гапойгыльатленат Умилгу ытри танӈармачьиӈын!
Люур волӄытвэма, тэкэм тиркытир нивтытвиӄин, ынкы люур почьакагыргык выквагъэ пойгырынрыянвыкэн поӄыткын танӈармачьиӈэн, ынӄо лыгэн эвыр пэӄэттатгъэ.
Ынӄо иквъи:
Энантэнмаквъэ, энанмыгъэ, энмэч ӄэнатаӈынмыгэ, ʔэтки танӈыӈавыйӈа гагтойгым майӈыпочьакагыргыльо!
Ынӄо тымнэн Умилгынэ танӈармайӈын.
Ынӄэнына танӈармайӈа танлымынӄо ниниткэйвыӄинэт ӈэлвыльыт, ынкъам ынанармачьо нитӄин ынӄэнайӈын, наӄам ынин маравратчыӈын нылгинымкыӄин.
Колё лыгэгаймычьыльыйӈо гатвален ынӄэнайӈын, миӈкыри ӄун танлымынӄо гаӄороткольатлен чама маравтомга нинэпирильэтӄинэт ӈочьыткойпы.
ачак ынӄэнына ганмылен Умилгуӄэйынэ.
Аны ынӄэн ынкы пойгыльанма ымъылёӈэт гапаӈъэватычгатлен танӈармачьын, энмэч елычгын ганточгатлен, ныкэнчиӄыткуӄин.
Ынӄо йъонэн ивтыл вальын ытлеӈи.
Ынӄо ивнин ынинэльэ:
Ынӄо рагтыгъат гэнээльэ.
Ынкы ӄэйыӄын паӈъэвӈытотвагъат гэтленъютэ, ынӄо эквэтгъэт.
ны ынраӄ ынкы нылӄырирӄинэт ыргинэт йъэлгытомгыт, ынкъам ӄынвэр нэльунэт.
Ыннэн йъэлгытомгын нылгэнымлыӄэн, ынин-ым нынны Пэрӄыё.
Ыргин-ым гыттэпычьын нытваӄэн ымы, ӄытлыги.
Энмэч ынин нынны Вэтгавчьомыльо.
Ытри нытваӄэнат эннысӄыткынык.
Пыкиргъэт.
Ынкы лыгэн эвыр элкылнинэт Вэтгавчьомыльона ытлывъёт.
Ивнинэт:
Ынӄо ивнинэт Вэтгавчьомыльона:
Энмэч пэтле рэпкирӈыт рыннольыт.
Аны ынкы гатэнмавленат маравынвэты, ымы ынӄэн Пэрӄыён томгымкычгын.
Опопы гым виин ёпынвыӈаеты мыёпылӄэвык.
Эквэтгъи Умилгу ёпылӄэвынвэты.
Аны ёпынвыӈайыткынык гаёпытвален.
Люур рай, тэкэм тэркэвтытвэма, моольычгын ӈоонӄо ининигъи.
Ынкы атчыгъэ тумгэӄэй Умилгу.
Люур ынкы тэкэм ёпынвыӈайык ӄача вулӄытвининэт муульыт.
нкы гаманэгранпатленат.
Ынӄо, эчги тэӈвулӄытвигъи, ӄытгъи манэгральэты.
Аны Умилгунэ гачамэтталенат манэгральыт.
Ӄынвэр пыкиргъи манэгральык винвэӄэй, люнльутэ нынтыӄин ʔэӄэльэ.
Люур ынкы вэнвыпалёмтэлгъэ манэграгэӈкы.
Ынкы нивӄинэт ытри.
ʔАмын-ым, ʔатав игыр ныкитэ мынчамэттанат Умилгун рэмкын.
Ынӄэнат рыннольыт Омэлгона, миӈкыри ӄун ынан ганмылен ыргин ынанармачьын танӈармайӈын.
Эчги-ым ынӈин ивыплыткугъэт ʔэӄэльыт, винвэӄэй эквэтгъи ярагты.
Ынӄо яральыт ивнинэт:
Миӈкъым льунэт ʔэӄэльыт?
Ынӄо Вэтгавчьомыльо иквъи:
Ӄутти-ым пытӄырымагты натчынат!
Ӈалгыл ӄэнъевык галгатчыръоленат гъыттъыма.
Аны люур нымгутылеӄинэт вусӄымчыку.
Колё нылгинымэйыӈӄин моольиӈын нылеӄин ӄанъявэчгэтты!
Люур, эчги ынанэвтыляӈӄач вальакы мачгаляк, ивтытльэтэ нъыттъытрилынэт.
Аны гиинъыттъыт гапэнрытколенат моогты!
Аны гэръилелин моольыйӈын ʔораыттъыёлягты.
Ынӄо намгогъан танлымынӄо ʔыттъытрильюук.
Аны ʔыттъыт гаӄолема гапэнрыткоръоленат.
Ынкы муурил гэкымъугчитлин, чинит ирвык ӄэтвэтръугъэт таӈымыльо, эвыр ʔэквырга чымӄык гэегтэтлинэт.
Ынӄэнат ыргынан нэпиринэт маравтомго.
Ынӄо нымытваӈӈогьат рымагтэты.
Таӈӄонпы ытри нотагты ӄытыльэтыльыт, пэниннэт рачвыӈыльыт.
С.
Ӈалвыльиӈын ыргин аръаля нылгинымкыӄин, рыпэт ынанчинит лейвэ итыльын.
Энмэн, ганымытваленат тэӈыннэнчеэкэй  чавчывамкиӈын, лыгэн ӄун нылгинымкыӄин рагэнэвчыӈын.
Ӈалвыльиӈын ыргин аръаля нылгинымкыӄин, рыпэт ынанчинит лейвэ итыльын.
Аны ʔотчой ганымытваленат ынӄэнат рамкиӈын.
Ынраӄ ӄол гатвален — ынин нынны Мотлынто.
Ынӄэн ʔоравэтльан энмэч рэтинэнъэӄэӈгъэ.
Ӄол итык вулӄытвик гараеквэлен Мотлынто, лыгэн танъямгарайпы ныпалёмтэлгэлеӄэн.
Люур ӄолераӄайык палёмтэлгъэ, тэкэм ынраӄ ӈъочьыраӄайык.
Эвын ынкы ыргин ытлыгын нэмыӄэй нытваӄэн.
Ныпавӄэнат ӈирэӄ ӈъочьыӈэнӄайӄагтэ ӈан ӄаамотля вулӄытвик.
Наӄам ынӄэн ыргин ытлыгын ӈъочьо гитлин, тъарӄаальо.
Люур вай Мотлынто рагтыгъэ ынкъам яральыт ивнинэт:
тав эӄылпэ мынынръэйвэвын мургин яраӈы ынкъам мынгынтэв нотаӄалеты!
Эӄылпэ нэнръэйвэвын яраӈы ынраӄ нэчвиркын чымӄык ӈэлвыл.
Лыгэӄылпэ нэчвигъэн ӈэлвыл мачамчымӈы.
ынӄо гэмгутылелинэт лыгэн нотаӄалеты, киткит-ым анымкычаӈэты.
Ӄэйыӄын ынкы гатчытвален Мотлынто.
Эчги эмгынунныкитэ нъэлгъи, тумгэӄэй Мотлынтоӄай гаваӈэйпаратлен гамгарайпы.
Нивӄин:
Ик, энмэн рэмкын вай ӄорачетыркын!
Нивӄинэт энаральыт мургинэт ӄутти.
Ик, ʔамын ивкэ мыниткэчитыркын ӈэлвыл!
Ӄытлыги-ым ынӄэн гъыръунтэтлин Мотлынто.
Аны ынкы, турӄулильыръук Мотлынто, гэлӄутръулинэт гамгараеквэйӈын!
Лыгэн ӈытольын гапойгыма нынторъоӄэнат, чиӈивэӄ гатэӈорма.
Ынкы нымэйыӈӄин майӈымарав гатвален!
Лыгэӄылпэ нэчвиткуйвын ӈалвыльиӈын — лыгэн ӄун тымӈэнӈэн нытымӈэчвэткойвыӄэн.
Чымӄык-ым лыгэн ʔоравэтльат нынмыткойвыӄэнат ынкы — лыгэн ӄаачыко, лымӈэ ярак ӄача.
Ӄынвэр тэӈуйӈэ нъэлгъи арака, эвыр ӈэлвыл — тэӈыннэн лёӈпэлята итгъи ӄораӈы.
Вачаӄ-ым ӄытлыги, ынкы ӄол гапэлятлен яраӈы ралӄаӈынвык.
Аны ӄынур пырӄаквылгын гэтэйкылин, галгэнъомравлен, ʔаӄанчемавкы вальын.
Ӄытлыги, ынкы ӈирэӄ ʔоравэтльат гэтуйвынлинэт гэӈээккэтэ.
Люур пыкиргъи этратчыӈын.
Рыркаӈэлгиӈа нъэлгынтакаӈатын ынӄэн яраӈы.
Натаӈылвавын рыпирӄык.
Ымы ынраӄ намгон ивкы:
Ынкы рыйигрывъэтэ мытрэнтыгыт!
Ынпыначгыӄай ночыткоӄэн:
Ынӄо высӄу нытчыӄин.
Ынӄо нэмэ иквъэт:
Ынпыначгыӄай нивӄин:
Гымнин йъэлгытомгыт таӈатӄэлгычайвыркыт, ытръэч тэӈӄырым ӄыльугыткы!
Ынӄо ытри иквъэт:
Ынин варкыт эвыӈан йъэлгытомгыт!
Ынраӄ-ым ръэмиӈкы кытъаткэ?
Ынӄо эквэтгъэт ӄырэрынво ынӄэн ынӄэнат.
Ынӄэнат-ым гэӈээккэтэ нымытваӈӈогъат ынкы.
Ӄынвэр, ӄол итык вулӄытвик иквъи ынпыначгыӄай ӈааккагты:
Ынӄо ынпыначгыӄая лёнтатлыӈа рыннин, ытръэч ивнин:
Гэквэтлинэт лыгэн ынӈин высӄумчыку, наӄам лыгэн нылгитымгыпиӈэтӄин, ныпыӈкытлетӄин.
Аны котчой гэлелинэт лыгэн нотагты, наӄам ынпыначгыӄай ныянотыльатӄэн.
Ӈээккэтэ наӄам гэмо, миӈкыри тылеркыт.
Люур вай, янотыльын ръэгъи.
Нэмыӄэй ытлён гэмо лыгнин ынан, ӈэвысӄэтэ, эвын лылепгъи — ӄытлыги, энмэпы гэкэмчичьэтлинэт.
Ынпыначгыӄай йъонэн ӈээккэтэ — эвын гэтъымымчеткульэтлин.
Ынпыначгыӄай иквъи:
Эвыр ӈэнку рэпкиргъэ, ӄымӈылтэлгэ каракэгты, ымыльо вагыргын ӄытвыльатгын.
нкъам ынан ʔавык ыргынан ӄонпы нэрэтчыгыт талвапалӄаттагнэты.
Ээ, энмэч гым лымӈэ рымагтэты ʔаӄаягталы тытваркын!
Лыгэн ынӈин ивыплыткук, въигъи ынпыначгыӄай, миӈкыри ӄун лымӈэ ӄэйвэ ʔаӄаягталы, эвын миӈкы гэлгитъымымчеткулин.
Ээ, ынӄэн-ым амынан нъэлгъи ӈэвысӄэт, наӄам ытлыгын въигъи.
Ытлён-ым рыгъеватылӄаӈынвыгъет ʔатав эквэтгъи.
Аны котчой гэлелин, ӄооӈ лыгэн гэмо миӈкыри.
Ӄынвэр вай люур ʔоравэтльан ӈытольын льунин ӈэвысӄэтэ.
Лыгэн-ым ынӄэн льоо ʔоравэтльан ынӄэн льунэӈу гэрэсӄивысӄычетлин ченэтрачыкогты.
Ынӄо нычимгъуӄин ӈэвысӄэт.
Ынръа ӈан мэӈӄокэн ʔоравэтльаӄай, наӄам лыгэӄылпэ рэсӄиквъи?
Ынкэгйит лыгэн пыкитчыӄиквъи ивыптэгнык.
Ынӄо пыкиргъи ынкы — ӄытлыги, ынӄэн кэрэкрэмкын.
Аны намӈылёйвын ынӄэн ӈэвысӄэт.
Гамӈылтэтлен ӈэвысӄэт.
Таӈымыльо тывъёонэн ынин нымытвагыргыт—ымы ынӄэн ӈан чит ярамкиӈык рээн нымытвагыргын ынкъам ымы йъэлгытомгыт тывнэнат, ытръэч ӄоон, миӈкы варкыт.
ынкъам ымы йъэлгытомгыт тывнэнат, ытръэч ӄоон, миӈкы варкыт.
Нивӄинэт кэрэкыт:
Энмэч морыкайпы, ӄол нитӄинэт, ныгаляӄэнат.
Ынӄо нанатвыгъан ӈэвысӄэт.
Ӄулиныкитэ пыкиргъи гэкэӈвыргыргын нэмэ кэрэкык.
Ӄытлыги-ым
Ӄунлелюн рэмкын.
Люур вай Ӄунлелю ӈэнри ӄытгъи.
Пынлёнэнат:
Вынэ вай тургин чакыгэт ӈутку.
Ако, элымӈэ!
ʔЭмъим рай?
ʔЭтки вынэ мытрэльуӈыркын!
Ынӄо нотасӄычыкогты ӄытгъэт ынӄэнат ымыльо.
Иийэ, мэй!
Ынӈатал-ым нымэльэв ӈэнку нынымытваӄэн, наӄам лыгонмычыко.
Ымы ӄун ырык ротванвык эвыча, наӄам ӈэнку нылгэӄэргатӄэн ээкэтэ.
Энмэч гъывэӄучитэ ӈэнку нынымытваӄэнат.
Нылгиныгтиӈӄин ынин ʔывэӄуч!
Ыӈко иквъи Ӄунлелю:
Ынӄы ӄытваркын нымэльэв!
Ынӄэн, миӈкы ʔэӄэльэ нылӄырирӄин чакыгэт, ынкъам ынӄэната ганатчыӈатлен кэрэкитэ.
Ынкъым галгэкоргавлен чакыгэт.
Рыпэт ӄун ынӄэн чакэно нинъэйӈэвӄин Ӄунлелюнэ амкоргава, алымы ӄырымэн чакыгэт, ытръэч ӈавйъелгытомгын.
Ынӄо гэквэтлин Ӄунлелин рэмкын.
Гамаравыльатлен гэмгэлымынкы Ӄунлелю.
Миӈкыри ӄун нылӄыритъюуӄин Ӄунлелюнэ гэмгэʔэӄэльэ, ынкъам ынӄэната гамаравыльатлен гамгаʔаӄальэты.
Ӄынвэр, энмэч гэлгинымкэвлин ынин ӈэлвыл, Ӄунлелюн.
Алымы чит Ӄунлелю нотайпы лейвэ итыльын, лыгэн ӄун ӈъочьыӄай чит.
ʔЭквырга нутэк таӈамнымытвата галгэмчытвэлен, чама гэӈэӈытвилин чинит.
ылеӄинэт ӈанӄэн, нэмэ пытляӄ нъэӄэльыгынтэвӄинэт.
Люур ынкы тылянвык нэӈыръыльун ӄол ʔоравэтльан ӄытлыги, нэмыӄэй лыгиейвэлӄэй.
Нэпиригъэн—гаӄэтывъэӈӈолен эвын.
Нанрагтатын.
Ярак пыкирык, наномаатын.
Ынӄэн, ӄытлыги, энмэн Уӄӄэмӄэй.
ӄытлыги, нэмыӄэй лыгиейвэлӄэй.
Нэпиригъэн—гаӄэтывъэӈӈолен эвын.
Нанрагтатын.
Ярак пыкирык, наномаатын.
Ынӄэн, ӄытлыги, энмэн Уӄӄэмӄэй.
Лыгэн ӄун Ӄунлэлюнэ нутэк тэӈэмльуткутэ гэнымкэвлин ынин итрэтӄэй.
юур вай, ӄуливулӄытвик, нэмэ гакаӈыльымкиӈын нылячаӄэн, ынӈатал-ым нылгинымкыӄин!
Ӄытлыги —ʔэӄэльын.
Нэмэ лыгэн кыткаракэгъет пыкитчыӄиквъэт.
Ынкы пыкиргъэт ынкъам нымӈылёӄэнат:
Ванэван ӄыльугыткы!
Ӄытвыгыткы!
Гэмо моргынан ымыльэты Ӄунлелюн рэмкын!
Вэнлыги танлёӈытва нэнтынэт Ӄунлелюн рэмкын, алымы ымы ынкы нытваӄэн ыргин чакыгэт — ӈавйъелгытомгын.
Эквэтгъи ынӄэн этратчыӈын.
Ако, ынраӄ ынӄэн ръэт нэркылейвын Ӄунлелюргин!
юур вай вытратычгатгъэ этратчыӈын.
Ӄунлелю нычимгъуӄин.
Ынӄо нивӄинэт Ӄунлелюн тумгыт:
Ӄунлелюнэ ивнинэт:
Эвнэгынтэвкэ.
Мачынан ʔынйъомык.
Аны нычимгъуӄин Ӄунлелю, нивӄин.
ʔЫмӈан, этъопэл миӈкыри мынынтынэт?
Наӄам Ӄунлелюн тумгыт лыгитъэркинэт.
Нынныт ыргинэт — Пэтывтычгын, ʔИрэпиӄытъым, Вэтгавкытувъе, Чеграйӈо, ʔЫттъыӄопай, Риӄуӄӄэй ынкъам Уӄӄэмэӄэй, ӈан нутэк льоо, ынкъам ӄутти, нэмыӄэй нутэк льооӄагтэ.
Ӄынвэр ивнинэт Ӄунлелюнэ:
Ынкъам ынӈин ӄаанэтлета мынлеркын.
Ытри моогьат ӄаанэтлетыльатык гамгорвэты.
Аны ӈоты лыгэймэквъэт ʔэӄэльыт.
Ӄунлелю гиръытвылин, тэӈиръыкэ нъэлгъи.
ʔАмын-ым нылгитэнтымгэтӄин ӈаргынэн, таӈайъыткынка ымы.
Ӄунлелю иръытвинэӈу гаӄъолялен кытгырголягты, ӄынур ʔины.
Ӄъоляплыткой — нэръэпыӄэн.
Эръэпыма — эвыр ныйъэтӄин ӈаргынэн лыгэӄылпэ, рэченма — ныпиӈэръуӄин, къалейпыма — нывъятльоӄэн, лейпыма — ныпылмыръоӄэн.
Эвыр тантэнмавыплыткой, орвэты ӄытгъи, орвык вакъой.
Аны тэнлылечурмэтэ гапылмыръочгатлен, вачаӄ вэнлыги ынӈин нылеӄинэт.
Ынкъам ныянотӄэн тумгэӄэй ʔИрэпиӄытъым.
Аны нылеӄинэт ʔатав ынӈин.
Вулӄытвий ӄынвэр.
Нывилгъэт ынкы Ӄунлелюн мараврат.
Ынкы нэмэ нымэлеттылеӄин ӈаргынэн.
Ӄунлелюнэ ивнинэт тумгыт:
Нэмэ Ӄунлелюнэ ивнинэт:
Пэлӄынтэтгъэт ʔораяалегты.
Ӈоонӄо тылек  ивнинэт мэрынрэӄэй тумгыт:
Мынчамэттанат — ӈаан ныйылӄатчаӄэнат!
Тумгиирык-ым эвыр ночӄэн.
Ынӄо, ӈааанӄо тылек, ивнинэт нэмэ тумгыт:
Эченур ирвыт таӈымыльо мынынлейвынэт —юрэӄ ӈаан ʔыръыйылӄэтыркыт.
Эвытлым виин амыргынан ытръэч пойгыт мынынрынэт!
Ик, тумгыӄэгти Ӄунлелюн айылгыкыльэнат, нымэльэв гатэнмавръоленат!
Начамэттанат ынӄэн йылӄыльыгинив.
Энмэч пыкиргъэт ырык — эвын ныйылӄатчаӄэнат.
Нэмэ ивнинэт Ӄунлелюнэ:
Эчги мытрэплыткуӈынэт майынляк ирвыт, ынраӄ йылӄыльыт мынынмыткойвынат лыгэн ынкы орвык ыпэ.
майынляк ирвыт, ынраӄ йылӄыльыт мынынмыткойвынат лыгэн ынкы орвык ыпэ.
Намгонат ирвыт тыгинрыльэтык орвэпы.
Лыгэн нылгэӄэйылӄатчаӄэнат ʔаӄальымкычгын.
Нэплыткунэт майынляк ирвыт.
Ынӄо ивнинэт нэмэ Ӄунлелюнэ:
Лыгэн ынкы нытынпычерӄэнат ʔэӄэльыт.
Аны нырэлилӄутръуӄинэт ʔэӄэльыгинив!
Наӄам эвыр чыкэевыльын орвэпы нэнарэрыльатӄэнат ченэтэрвэты, наӄам льук нылвавӄэнат ирвыт.
Аны ынкы налгэнмыткойвынат ʔэӄэльыт Ӄунлелюнэ мараврата!
Гынтэвыльыт тиӈурэ нычеӈкайвыӄэнат.
Нэмэ ынкы тэӈыткунинэт ʔэӄэльыт Ӄунлелюнэ мараврата.
Алымы тъэркинэӄэй Ӄунлелюн мараврат, ӄоныръым гагыттавъяленат Ӄунлелюнэ.
Таӈымыльо выятӄаат ынкы ӈэлвыльу нагтатын ярагты.
Ынкы ӄутти анмыка рытъёттэ ӄаагтатыльо нэлгынэт ӈан ʔоравэтльат.
ынвэр Ӄунлелюргин ӈалвыльиӈын гэлгимкэтлин, миӈкыри ӄун танлымынӄо эмиткэйвык, наӄам гамгалымынӄо нылӄыритъюуӄин ʔэӄэльэ Ӄунлелю.
Ӄынвэр уйӈэ нъэлгъи ʔэӄэльыкэ.
Аны Ӄунлелю ганӈэнайпылен.
Нивӄин:
Люур ӄол ӄулильэтгъи ӄлявыл:
Ынӄэн —Мотлынтона!
Ынӄо иквъи Ӄунлелю:
Ытръэч лыгимиӈкы варкын?
Ивнин Ӄунлелюнэ Уӄӄэмӄэй:
Ынӄо Уӄӄэмӄэйынэ ивнинэт:
Ынкъам мыныюмӈимык.
Нанмынат ынӄэнат рымӈэвъёно.
Ынӄо нымӈиӄин Уӄӄэмӄэй нутэк льоо.
Нивӄин Уӄӄэмӄэй:
Ынкы нэмэ мытрэмӈигъэ —ынкъым, вэчьым, мытрэльуӈын Мотлынто.
Ыныкит мытранмыӈын майӈывопӄы — вэчьым ӄун, мытрэльуӈын Мотлынто!
Ынӄо плыткугъэт мыӈик.
Аны ӈан гэмгутылелинэт лыгэн ӄооӈ, миӈкыри, ръаянраӈаеты.
Ымтыляӈэт ныръэтгэтаӄэн ʔИрэпиӄытъым, наӄам ытлён элгаргаканъёльын.
Люур ʔИрэпиӄытъым иквъи:
Вэчьым ӄун, ынӄэн?
Уӄӄэмӄэй нивӄин:
Вынэ,ʔатав лыгэн ынкэгйит мынлеркын — эплеэн, ръэӈэй ынӄэн!
Аны нымгутылеӄинэт ʔатав лыгэн ынкэгйит.
Люур, ӄэглынангэр, вытрэтгъи янраӈагчыӈын, ынкэсӄык-ым нывытрэтӄин ӄынур майӈыпырӄаквылгын — ӄытлыги, майӈывопӄачгын.
Ынкэгиӈкы рэвиквъэт, ынӄэн майӈыянраӈайгэӈкы.
Ынӄо эквэтгъэт ӈэнри, ӈэйыттэтгъэт ӈыроргарэ — ʔИрэпиӄытъым, Уӄӄэмӄэй ынкъам Ӄунлелю.
Нычамэттаӄэн вопӄайӈын.
Ӄынвэр, нэлгинэймэвын.
Ынкы ытлёнайӈын нытлытвачгатӄэн, ӄынур пырӄаквылгычгын.
Люур нэтиӈутчиргъэн ӈыронляӈо — ынкы нэтэӈкыргун вопӄайӈын.
Ынӄо нэнкэвчитчевын ӈайӄалетлы.
Нэныпкирэтгъэн ярак.
Нэнвэнӈын ӈэвысӄэтэ.
Ынӄо ивнинэт Уӄӄэмӄэйынэ:
Гэмӈилин Уӄӄэмӄэй, энмэн йъэлыги ныӄуӈычгэтӄин.
Нинивӄин Ӄунлелюнэ:
Энмэч эӄылпэ ӄырэльуӈыркын Мотлынто!
Ынӄо Уӄӄэмӄэй иквъи:
ынӄэн нымным, мытрамӈылёйвыӈын ӄол ынкэкин ʔоравэтльан.
Ытръэч ӄун нэмэлым нотасӄычыковты вальыральыт, чамъам мытрэльуӈынэт.
Ынӄо плыткуй вэтгавкы Уӄӄэмӄэй.
Ӄунлелю гивлин:
Ынӄо ръэйвэтгъэт ынкъам муулӄытгъэт.
Нэмэ гэмгутылельэтлинэт котчой.
Ныянрагакаӈыльатӄэнат ӈыроргарэ— ʔИрэпиӄытъым, Ӄунлелю, Уӄӄэмӄэй.
ʔИрэпиӄытъым нэмэ ныёпылӄэвыльатӄэн тэнлымынкыри тыляма.
Нэмэ ивнинэт тумгыт:
Нивӄин Уӄӄэмӄэй:
Ныянотӄэн ʔИрэпиӄытъым.
Люур вай пыкиргъэт — ӄэглынангэр ынкы нытваӄэн тытыл нотасӄычыкогты, ӄынур имчьэчукин.
Ивнинэт Ӄунлелюнэ:
Гапэрӄытвален Ӄунлелю.
Наӄам элгарӄаальын.
Ынин гакаӈӄор — эмъалвэнӄор, нылгининъыӄин, наӄам майӈылеӈгыргыльын.
Ынин таӈымыльэты нилгыӄин Ӄунлелюн увик, миӈкыри ӄун элгувтычгыльын, элгыӄонагльан, илгылильын, лыгэн ӄун ымыльэты нилгыӄин ынин орвоор эвыр ӄоолгыт.
Люур ʔаатчеӄӄай ӈытогъэ.
Янор эмлевыт рынтоӈаннэн, тэнлымынкыри нытлепыткульэтӄин, ынӄо ӄынвэр ымыльэты увик рынтоӈаннэн.
Ынӄо ӈытосӄычатгъэ, таӈванэван ныльунин атчытвальын Ӄунлелю.
Эчги ӈытосӄычатгъэ ʔаатчеӄӄай — пэнрысӄычаннэн ытлён Ӄун-лелюнэ.
Аны гыттакавӄоолгиӈа гинэгнинтылин Ӄунлелюнэ, ынык гиӈкы рирэннин люур, ынӄэн алякватыткынык.
(Алякват — ӈан орвывынгыргык рыволватытвальын, ӈан риивтэгнык).
Ынӄэн ынкъам ынкы рирэннин.
Ынӄо пиринин, томгэнырыкы рыльэтэннин.
Ынкы намӈылёйвын:
Ванэван ымы ночнэнат, миӈкыри ӄун амайылгавкы ʔаатчеӄӄай.
Нэтэнринӈынъюн ынӄэн пэрэёӄай ынкъам намӈылён нэмэ.
Ӄынвэр пыӈылтэлгъэ.
Ытлёнаӄай нивӄин:
Ынраӄ-ым иʔам?
Лыгэн ӄун нылгиниквыӄин гэтэйкылин энмычгын ыныграк камлелы, иӈӄун мэӈин эвнэлӄыткэ нитгъэн.
Ынӄо игыр льэлеӈкы ынраӄ гимлыттъивылин энмээм, ынӄэн-ым энмычгын гатарӄойвэнӈачгатлен, таӈэтъо таӈъаӄаттаты гэнъэтлин.
Ынӄо плыткуй пыӈылтэлык.
Ӄунлелюнэ ивнин:
Ынӄо ивнинэт тумгыт Ӄунлелюнэ:
Ынӄо ӄытгъи.
Ынръа ӈан галгэчаӈыттатчаленат.
Ивнинэт Ӄунлелюнэ:
Нивӄинэт ытри:
Наӄам Ӄунлелю нылгэнанӈэнаӄэн гатвален.
Тэӈвэнлыги лёӈытва нынтыӄин.
Ынӄо ивнинэт Ӄунлелюнэ:
Ынӈатал ымы мытратвыгыт, эвыр ранмыӈыткы Мотлынто!
Эчги ынӈин ивыплыткук ынӄэнат, Ӄунлелю ганӈэнайпылен ынкъам гантосӄычатлен, пойгын пиринин, ынӄо ярачыкогты пиӈкугъи — ынкы тымыткойвынэнат таӈымыльо.
Ынӄо ӈытогъэ.
ʔАатчеӄӄай ивнин Ӄунлелюнэ:
Энмэч моогты ӄылӄытги ынкъам ӄавэръэпыгэ!
ʔАатчеӄӄай ӄытгъи, наӄам иръычвыткыльин уйӈэ, лыгэн ӄун ӄэтывъэӈӈольыӄай.
Ынкъам пыкиргъи муук, ӄоныръым нэмэ ʔИрэпиӄытъымынэ гэнльэтэтлин.
Нанавэръэпатъёгъан лыгитэӈэвиръэ.
Ынӄо эквэтгъэт нэмэ ынкэгйит.
Аны ӄынвэр вулӄытвий.
Люур ынкы эмлыттъэнмиӈын нэльун.
Ӄэглынангэт, ынӈин вальын гэтэйкылин.
Пыкиргъэт ынкы — лыгэн гырголягты ныгитэӄин.
Наӄам вусӄымчыку — мачванэван нывытрэтын тарӄойвэйӈын.
Ынкы ӄэйыӄын чимгьугъи тумгэӄэй Ӄунлелю, нивӄин.
Миӈкыри мынынтын?
Ынӄо ивнин Ӄунлелюнэ ʔИрэпиӄытъым:
Ынӄо гэквэтлин ʔИрэпиӄытъым.
Нэмэ пыкиргъи ʔИрэпиӄытъым алвальэнаръэтгыпы.
Ивнин гыттэпычьын маравраткэн:
Ынӄо кылгытвынин ынин элгар, эмъалвэнӄор, наӄам майӈыльэӈгыргыльын, эвыр нирвыӄинэт ынин льэӈгыргыт.
Ӄаӈаэвлявэлгиӈын рырыткунин ынкъам ръаратвавэлнэн эмъалвэнӄор.
Ынӄо чиглемнин эмъалвэнӄор — аны лыгэн эмъалвэнӄааӄай гавэлёвъялгыткоръэлялен гырголягты!
Лыгэн таӈамльэӈгырга ныкэӈунэӈэткуӄин гырголягты тыляма.
Лыгэн ытръэч яалгыткат ныкэнчиӄыткуӄинэт ӄуйвик, яноткэнат-ым ымы таӈванэван нытрунэт   ӄуйвик.
Люур ынкэсӄэтгъи элгар, эмъалвэнӄор — ынко рэмыннуӈгъи этын ынин — тумгэӄэй Ӄунлелю.
Ынӄо гилгыйиквилин Ӄунлелю гырголягты, эмъалвэӄааӄай-ым ынкэсӄык ныкытъыматӄэн.
Ынкъым тинунин ынкасӄэты этын эмъалвэнӄаата.
Ынкы таӈэтъо гакоргавлен Ӄунлелю.
Ынӄо нэнайӈоӄэн ынкэсӄык эмъалвэнӄор, миӈкыри ӄун амкоргава.
гакоргавлен Ӄунлелю.
Ынӄо нэнайӈоӄэн ынкэсӄык эмъалвэнӄор, миӈкыри ӄун амкоргава.
Ынӄо тиӈунинэт тумгыт.
Ынкъам ралегъат лыгэн эвтылягты.
ʔАмын-ым, эвын ынкы нытвачгатӄэн Мотлынтон ярайӈын — эвын нылгэнымайыӈӄэначгын!
Вынэ ныкитэ, вусӄымчыку пыкиргъэт ынкы, ратагнык.
Ӄунлелюнэ чиниткин эвторвыӄай ратчаннэн ынкъам ʔыръэ нэнаркыпчыткоӄэнат вивтыт.
Люур рай кыявычгатгъэ Мотлынтойӈын, нивӄин:
Ӄунлелюнэ нинивӄин:
Энмэч эӄылпэ ӄынтогэ, вай мытъатчаркынэгыт!
Еп тыкынкэргыпатыркын!
Вынэ нэналгэнтэрӈыръовӄэнат ынин нэнэнэт.
Ӄытлыгъим, нэнатынпычерӄэнат чиниткин эккэӄэгти.
Ивнин Ӄунлелюнэ:
Эӄылпэ аны ӄынтогэ, ʔатчавооргэгыт!
Еп ӈэвъэн кэргыпыркын!
Ӄытлыгъим — тымыркынэн, эчги ынӄэн тымыткоплытконэнат эккэӄэгти.
Плыткугъи ченэтрайыръытагэнӈыльатык.
Люур гырголягты пэӈкочгатгъэ Мотлынтойӈын.
Рынооргык ӄачайпы рыранэн рэтэм ынкъам пиӈкугъи ынӄоры гапойгыма, нутэсӄык иргъи.
Ӄунлелюӄэйынэ ынанчиӄай гапойгыма пэнрынэн.
Аны гапойгыльатмаравленат ынкы!
Ӄынвэр люур пойгыкэн пылвынтын эрэтгъи — эмуттэ чит гапойгыльатлен ӄэйыӄын.
Ынӄо Ӄунлелюнэ мынгычвэтконэн, уйӈэ амынгыка рытчынин.
Ынӄо пынлёнэн Ӄунлелюнэ:
Ынык-ым танӈырат тумгу нитӄинэт — ынӄэнат гаймычьыльыт.
Наӄам ымы ӈэлвыльык ӄорагынрэтыльо нитӄинэт ӈъочьыӄагтэ.
Ытлён-ым нылгитэӈычьэтӄин, нылгинымэльэв нынымытваӄэн.
Эвыр ынӄэн ӈэнри ныӄамэтвасӄэвӄэн гаймычьыльэты.
Ынӄо Ӄунлелюнэ ивнинэт тумгыт:
ӈэлвыл йытыйгот ӄынтыгыткы, мачынан ынан чинит ӈэлвыл нырэннин!
Ынӄо Ӄунлелю танӈырагты ӄытгъи.
Пыкиргъи танӈырак, ивниэт Ӄунлелюнэ:
Люур вай моогъат ырыткульэтык ытри Ӄонлялёна.
Ӄунлелюнэ тытыл рыныманнэн ынкъам лыгэн ынкы нулвыӄин.
Аны ынкы лыгэн ярачыко нылӄэгнэвъюуӄин!
Люур ытри тэӈъэмикэ нъэлгъэт, таӈымыльо мъэмит нэнинтынэт — вата нъэлгъэт.
Ынӄо ивнинэт Ӄунлелюнэ:
Ынӄо ытлён риттывэгъи—эвын ратрочыкойпы рэрэтыткуйвынинэт мъэмикинэт ʔиӈыт, ӄынур выква ратрон гэйыръэтлин.
Ынӄо ралянтаннэнат нотайкочаткынэты.
Ӄунлелюнэ пойгын йытонэн.
Ынкы моонэнат тымыткойвык гаймычьылымкычгын Ӄунлелюнэ:
Ӄынвэр эвыр ӄынур альэӄыӈӈой нотайкочаткыната, миӈкыри ӄун мутлытыръуле, ӄынур мимыл, гэтчылин.
Ынӄо таӈымыло тымыткойвынэнат, ымы ыннэн люӈыныгнувэ.
Ынӄо эквэтгъи, томыграанэты ӄытгъи.
Пыкиргъи тумык.
Ивнинэт тумгыт Ӄунлелюнэ:
Мачынан амынгыка нылеркын!
Ынкъым вэнлыги гэльулин Мотлынто Ӄунлелюнэ.
Ынкы ӄаагтатыльо налгыӈӈон амынгыкыльэн, ӄынур рэтлётвальын.
Наӄам амотлытыӄэгты гэнкылвэтлинэт мынгыт.
С.
Энмэч-ым ынкы нытваӄэн ʔэӄэльыгынритыльын мараврат.
ʔАмын-ым, ӈэвысӄэт ынкэкин вынэ нылгинымкыӄин.
Энмэн, ыннэн гатвален мэйӈынымным, нылгинымкыӄин ярат гатваленат.
Энмэч-ым ынкы нытваӄэн ʔэӄэльыгынритыльын мараврат.
ʔАмын-ым, ӈэвысӄэт ынкэкин вынэ нылгинымкыӄин.
Ынӈэнвараткэн-ым ӄол ӄлявыл атӄыльын, вынэ наӄам лыгъэвмынгыльын.
Ытлён-ым ванэван нымаравын тумыгрээн, миӈкыри ӄун атӄыльын чама нимпэӄин.
Ынин нынны Пыглын.
Ынкъам-ым вай, ӄол итгъи ынӄэн ынӈиннымкин мараврат маравынвэты гэлӄытлин таӈымыльо, ытръэч ӈэвысӄэтгинив гапэлятръоленат ярак, эвыр ынӄэн Пыглын.
Ытръэч амынан ынкы ӄлявылё гапэлятлен.
Эвын-ым таӈӄонпы, амӄынмаравысӄэвкы, ынкы амынан ныпэлятӄэн.
Наӄам ытлён нъумӄинэӄэй.
Люур ӄолетылё таӈымыльо гакватчаленат маравынвэты, ытръэч нэмэ ытлён гапэлятлен ярак ӈэвысӄэтырык рээн.
Люур рай, ӈавысӄатымкычгын ӄолельатчагъат:
Вынэ ӈоты ʔаӄальэтратчыӈын тылеркоон!
Вынэ миӈкыри мынинмык?
Ӈэвысӄэтгинив нылгэкапчачавръоӄэнат, аны нылгиӄучичьыръуӄинэт:
Миӈкыри мынинмык?
Нинивӄинэт Пыглына, мэрынрэӄэй нинивӄинэт:
Миӈкыри мынинмык?
Ынӄо ивнинэт ӈавысӄатымкиӈын:
Лыгэн ӄонгыткальо ӄыпэляркынэткы варэт, ярак вальыт.
Ынкъам ыннэн ынанъомычьын ӄырэтгыткы вулвут, ӈан рывинэӈвулвут.
Иик, ытлён, эченур мэчеӄылпэ!
Аны акватчагъат лыгэӄылпэ ӈавысӄатымкычгын!
Варэвар нэтгинрыльэтгъэн гамгаракэн.
Ытръэч амӄонгыткальо напэлянат ярачыко.
Эвыр ыннэн ынанъомычьын рывинэӈвулвут нэнльэтэтын.
Нэлгинумэкэвын варэвар.
Ивнинэт:
Атчыръогъат эӄылпэ ӈэвысӄэтгинив.
Ваарваннэн тэӈотчыӈо рывэнаӈволвотчыӈин.
Ынӄо-ым ынӈин ʔатчаӈӈой ʔаӄальэты.
Ныпкэрыӈоӄэнат.
Колё аны ӄолейӈын:
Ав-ач!
Нылгэйӄытчочаӄэнат ʔаӄальымкычгын!
Пыкэтчагъат ʔаӄальымкычгын.
Таӈымыльо ярачыкон нагэтайвыӈӈон:
Ӄэйвэ гавынралыльэн?
Гамгарайпы нъоравэтльарэрыльатӄэнат.
Ӄынвэр, люур ынанъяатрак ʔоравэтльальогъат:
Ӈотӄэн гъоравэтльален!
Ынкэкин гыттэпычьын иквъи:
Яраӈы нэлгынтакаӈатын!
Эӄылпэ мынэлгынтакаӈатын яраӈы!
Ныкытгынтыръоӄэнат ʔаӄальымкычгын танлымынӄо, лыгэн пыкитльэн ӈилгык нинэнрэтӄинэт ынкъам нымгоӄэнат гымэтыльэтык.
Аны ынраӄ рыпэӄэтавкы нылвавӄэн яраӈы, ӄоныръым галгэнъомравлен яраӈы.
Гэлгитуйвынлинэт, выква гэлгинэгнилгиӄэвъюулин яраӈы.
лыгэн пыкитльэн ӈилгык нинэнрэтӄинэт ынкъам нымгоӄэнат гымэтыльэтык.
Аны ынраӄ рыпэӄэтавкы нылвавӄэн яраӈы, ӄоныръым галгэнъомравлен яраӈы.
Гэлгитуйвынлинэт, выква гэлгинэгнилгиӄэвъюулин яраӈы.
Аны лыгэн тытлыгъет нъэтльэт варъэмъамэйӈа нинэлӄэгнэвӄинэт Пыглына.
Эвыр таӈымыльо нинэнпирӄыльэтӄинэт Пыглына!
Ӄэйвэ вынэ нылгинымкыӄин ʔаӄальымкычгын, лыгэн танлымынӄо ныкытгынтатчаӄэнат.
Ӄэйвэ ӄун нытгиливӄин Пыглын, аны нэналгэнмыткоӄэнат варэмъамэта.
Ӄэйвэ, вынэ ныгыттэпӄин Пыглын!
Лымӈэ тэйкынин вулвуттин тиӈур эвыр варэта мъэмитгъи!
Ӄол итгъи ӄолеӈэлгыпоӄыткынкэн ʔоравэтльамкычгын тытлыгъет гэнъэтлин.
Лыгиӄэгнэвъюунинэт —таӈымыльо рыпэӄэтавнэн, ынкъам ӈоонэнӄаткэнат таӈымыльо гапэӄэтатчаленат.
Наӄам нылгиӄулильыръуӄинэт:
ʔЭми ӄолеӈэлгыӄалкэнат ʔоравэтльат?
Нэмэ ӈан тытлыӈӄачагты кытгынтыръогъат,— лыгэн тытлыгъет нъэтльэт нэнанмыткоӄэнат ярачыкойпы Пыглына.
Ӄынвэр таӈавынмаравыльатэты талпыӈӈой ʔоравэтльат.
Янор ынӄэн маравыӈӈок, ӈэвысӄэтти ымы гэтэмъэмиӈыльэтлинэт, лыгэн варэкэнат раквыргыт нынрылкынтэтъюӄинэт.
Ӄынвэр ӈытогъэ атӄыльын Пыглын, ʔамын-ым гэмилгэрыткулин торынток ʔаӄальэты.
Ӄынвэр, тэнтэлпыгъи ʔэӄэльырэмкын авынӄолельатэты.
Пыглына гынтэвыльыт нэначеӈӄайвыӄэнат.
Тэӈынтэлпэннин ʔэӄэльырэт, ытръэч эвыр гынтэквъэт чымӄык, ʔэквырга лыгитъэркин, — мэӈинрин ытръэч амӈырооткэн, мэӈинрин мытлыӈэн,— лыгэн-ым лыгитъэркин.
Плыткугъи марав Пыглынэн.
ʔАмын вынэ ӈэвысӄэтгинив гакоргавчаленат!
Ивнинэт Пыглына:
Ӈэвысӄэтгинив лыгэн нъысӄагтатръоӄэнат амкоргава, ныпиӈкуръуӄинэт.
Ынкы-ым вытку ӄолетъылё пыкиргъи мараврат ынӈиннымкин.
Пыӈылтэлгъат ӈэвысӄэтгинив, эвыр ынӄэн Пыглын.
Нэнатвыӄэн Пыглына мараквыргын ʔаӄальэты, миӈкыри ынан варэмъамэта, рывинэӈвулвуттиӈурэ тэӈыткунин ʔэӄэльымкын.
Нивӄин:
Амгымнан вачаӄ тынрынэт мэчынкы.
ʔАмын-ым налганъягъан ӄлявылымка,  нивӄинэт:
Гэлгимэйӈывинрэтлин, алымы амынан атӄыльыӄай, вачаӄ тэӈыткунин ʔаӄальэтратчыӈын.
С.
Ынин эккэт уйӈэ гатваленат.
Аны таӈамӄынъычо ытлён ныӄорагынрэтӄэн.
Энмэн, ӄол чавчыв эмнуӈкы ганымытвален.
Ынин эккэт уйӈэ гатваленат.
Аны таӈамӄынъычо ытлён ныӄорагынрэтӄэн.
Ӄол итгъи нэмэ рыюсӄиквъи.
Люур валёмнэн ӄынӈыӄын ынкъам чимгъугъи.
Како, ръэнут тывалёмын?
Кита мыёпатгъан!
Ынӄо ёпаннэн лыгэн ӄынӈыгйит — люур льунин тилмытил гэрилымлелин.
Ӄытгъи ыныкагты ынкъам рырагтаннэн ярагты.
Ынкы ʔотчой гатъылытвален.
ʔОравэтльата ӈэлвыл нэнанмыткойвыӄэн, иӈӄун нымэлеквъэн тилмытил.
Ӄынвэр мачвэтгавыӈӈогъэ тилмытил.
Иквъи тилмытил :
ʔОравэтльата ивнин:
Ынӄо, ӄынвэр, мэчтъэттывигъи ӈэлвыл.
Ынкъам кыткытръоӈӈогьэ — ынин ӈэлвыл амтъарыӈ нынъэлӄин, эвыр нымэлевтылеӄин тилмытил.
Аляръоӈӈогьэ — ынин ӈэлвыл тэлпыгъи, эвыр тилмытил мэлеквъи.
Иквъи тилмытил:
Мынылӄынмык морыкы!
Ынан трэныпкирэтгыт ымы ʔораӈанӄоры.
Ынӄо эквэтгъэт.
Тилмэ ивнин:
ʔОравэтльан вакъогъэ тэлмыӄаптэткынык.
Ынӄо аны, ʔотчой гэлелинэт!
Ӄынвэр мачыпкэрыӈогъат.
Пыкиргъэт.
Чит ынин йичьэмиттумгыт иквъэт коргавэты:
Ивнинэт тилмэ анӈэнайпэты:
Гым ынӄэйына гинэнъегтэлетлин!
Этӄыле-ым торгынан ӄыранмыӈыркынэткы!
Ынӄо ʔотчой гатваленат.
Ӄынвэр, ӄол итгъи тилмытил иквъи:
Ынан йылнин эмэйыӈкыльин ченлеӄэй ынкъам ивнин:
Ынӄо эквэтгъэт.
Ӄынвэр, ярак рыпкирэннин тилмэ ʔоравэтльан ынкъам рагтыгъэ.
Ченлеӄэй рывэнтэннин ʔоравэтльата- эвыр ынкы ӈэлвыл томгатгъэ.
С.
Энмэн экык ӈавтыӈыйгот рытык нэналвавӄэн.
Энмэн, аӈӄальыт — ытлыгын-ым, ытля-ым ынкъам экык ыргин — ӈыроргарэ нынымытвакэнат.
Энмэн экык ӈавтыӈыйгот рытык нэналвавӄэн.
Ӄынвэр ытлыгын ивнин эккэтэ:
Ытлыгэ ивнин:
Иквъи экык:
Ынӄэн траматаӈын.
Ытлыгэ ивнин:
Нимпэйгыт  ӄырым ӄыматагын!
Экык-ым иквъи:
 Ӄэйвэ, гаймаӈэн!
Траматаӈын!
Ӄыгтыгын !
Иквъи экык:
Ынӄо ытля ивнин:
Тэйкыплыткунинэт плекыт ытльата, тэкичгэ энатыёнэн ымыльо плякылгын.
Ынӄо иквъи экык:
Пынлёнэн ытльата:
Вэлет-ым ӄинэнвичыръуквъи!
Эквэтгъи ʔаачек.
Ытлён нинъыӄин.
Эӄылпэ нылеӄин.
Плекыт ʔэӄэрэгъэт — ӄутти плекыт йытонэнат, йымнэнат.
Тэкичгыт ынкэкин рунинэт — ыйлӄэтгъи.
Кыевкы, эквэтгъи.
Вулӄытвигъи — йылӄэтгъи.
Ынӄо нэмэ эквэтгъи.
Нэмэ ӄутти плекыт ʔэӄэрэгъэт — нэмэ ӄутти йымнэнат, тэкичгыт нэмэ рунинэт.
Ынӈин лыгэн нылеӄин ʔаачек.
Ӄынвэр мынгыткэн плякылгыт кунинэт.
Эвын плекыт гакаргатленат, ытръэтти плекыт йымнэнат, тэӈытръэтти.
Люур нымным льунин: мынгыткэн ярат.
Колё ӈэлвыл нымкыӄин!
Атчыгъэ ʔаачек.
Вулӄытвинтэтык ярагты ӄытгъи.
Ынанчьомыткынык винвэ пыкиргъи.
Ярак вэлёлгын рэтэмык рыпкирэннин ынкъам палёмтэлгъэ.
Ӈэвысӄэт ынкэкин ытлыгэ нинивӄин:
Ӈээкык иквъи:
Ӄырым!
Ивнин:
Наӄам миӈкы ръэликэтгъэ?
Иквъи:
Ытлыгэ пынлёнэн:
Иквъи:
Ивнин ытлыгэ:
Плеур-ым!
Ӄытлыги-ым, пыкитльэн гынмылкин ʔаачек тэленъеп нылӄытӄин ӈанӄоры ӈавысӄатӄаеты.
Ӄытлыги, тэленъеп винвэ нывэтгавӄэнат.
Ынӄо ытлыгэ ивнин:
Игыр ʔылё ӄыльугын!
ачека ынӈин ивыльын валёмнэн.
Иквъи эмӄэлелвынэ.
ʔАмын, мырэсӄиквъэк!
Тытлеты ӄытгъи.
Рыпэглявнэн тытыл.
Го!
Ытлыгэ ивнин ӈээкык:
Нытлыгъан!
Ӈэвысӄэтӄэй иквъи:
Ӈытогъэ ӈэвысӄэтӄэй.
Мынгаймэтгъат.
Рылгъат ралкогты.
Ытлыгэ гитэнин ʔаачек.
Качьараквъэ ытлыгын.
Иквъи:
Тэкичгын ыпаннэн ӈэвысӄэтӄэе.
Амалваӈ вальын ӄоратъол ыпаннэн.
Ӄамэтвагъат.
Ынӄо ытлыгын иквъи:
Игыр вусӄымчыку ӄэквэтгытык!
Ыныкит нэрэльугыт — наранмыгыт!
квэтгъэт еп вусӄымчыку.
Нымкыче киквъэт нутэк тылянвык.
Ӈэвысӄэтӄэй имтитэ нинэнтыӄин.
Ӄынвэр пыкиргъэт ярак.
ʔАачекэн ытлыгын иквъи:
Чеӈэт ӈэвысӄэт нытэӈӄин гэльулин — вэлынкыӄунэйгыт!
Вытку тыльугъэн ӈэвысӄэт ынӈин вальын!
Энмэн анольатынвык нытваӄэн рагэнэвӄай.
Таӈымыльо ӄлявылтэ гэгрулмылинэт (ынӈин нытваӄэнат ылвэгилильыт ялкаваамэты).
Гапэлятленат ытръэч ӈэвъэнйыръыт ярак, миӈкри мараквыргын энмэч гэплыткулин, ӄлявылтэ эпэгчиӈкэ гэнъэллинэт яральэты.
ʔЭквырга-ым панэна ванэван ныпаанат гынрырэтык ʔаӄальэты.
Яральыт ӈэвысӄэтти ымъылёӈэт эмрынгиитэ ныгынрырэтӄинэт.
Вулӄытвик ролкойпы ныгынрырэтӄинэт.
Ралкойпы гынрыратгыргын нынлеӄин мэмлыёчгэпы.
Кукэӈы мимлыльын рыногыргыгъет нытрилӄин ынкъам ӈэвысӄэтэ ымныкэрэт нинэгитэӄин мимыл.
Э’ӄэльин ёпыеквэльын вэтыӄун рыногыргэпы нытлепӄин ынкъам нывйилетӄин мэмлыёчгык.
Ыныкит ӈэвысӄэтэ нинэльуӄин выйилетыльын  ʔэӄэльын, ытлён таӈэчёткынка нытваӄэн, ӄынур йылӄыльын.
Ыныкит ʔэӄэльэ нинэтэнгиеӈӄин йылӄыльын, ытлён мэрынрэӄэй нэквэтӄин, миӈкри ӄун йылӄыльыт таӈынвэчгавыӈ вальыт.
Ӈэвысӄэтэ нинэныгъевӄинэт тумгыт, ыныкит нэквэтӄинэт ʔэӄэльыт, иӈӄун ытри етъаӈ нытваркынат.
Нэмэ ынӈин ныгынрырэтӄинэт ӈэвысӄэтти ӄлявылык эмиче.
Ныкитэ ӈэвысӄэтэ льунин виилвиил рыногыргэпы.
Лыгэн ʔэӄэльын эквэтгъи, ӈэвтсӄэтэ ынпыначгын рымӈылявысӄэвнэн, ынӄэн энмэч тэленъеп лыгэн вата гэнъэтлин.
Миӈкри вай мынинмык?
нэнанымӈылявӄэн ынпыначгын ӈэвысӄэтэ.
Ымыльо ӈэвысӄэтти ӄъэйӈэквынэт ынкъам ʔатав гымнин тиӈур ӄыpaвapвaнӈыгыткы, миӈкри ӄун гымнан чамъам траварванӈын чиниткин тиӈур.
Ыныкит раварванӈыткы тиӈур, тури ӈаеты ӄэквэтгытык, гым-ым амгымнан тырапэлятгъа.
Аны таӈымыльо ӈэвысӄэтти рагэнэвӄайкэнат гумэкэтлинэт, амраварванӈа ынпыначгэн тиӈур.
Лыгимэткиит ымыльо нэвысӄэтэ наварватын ынпыначгэн тиӈур.
Варватыплыткок ынпыначгэн тиӈур, ымыльо ӈэвысӄэтти гакымэӈыма ӈаеты эквэтгъэт, амынан ынпыначгын тиӈурык рээн пэлятгъэ.
Ымыльо тиӈурмъэмит  таӈпэрэӈ нэтрилынэт.
Торэргырокы ʔэӄэльыт ининигъэт.
Ытри таӈвэчвагты эвлелгыӈ нылеӄинэт, миӈкри ӄун ыргынан лыги нылгыӄин, иӈӄун ӈутиннымык эмӈэвысӄэтти нынымытваӄэнат.
Ынпыначга тортаӈпытватыльыт тиӈурнинэт, ӄутти-ым кэмчичэвыльыт рыпыткэвнинэт ынкъам ымынпэрӄава рыннинэт ʔэӄэльыт.
Эвын гырулмыльыт пыкиргъэт, яральа ʔэӄэльыт галгэнмытколенат, наӄам ытри тэгнымэльэв нытваӄэнат.
Ынкатагнэпы ӄонпы гынрыратыӈогьат, ӄэйвэ-ым ымы мараквыргын атвака.
Ганымытвален Тъэюнкээв, ытлён колё нылгиныгэкэӈӄин.
Ынин мынгыт ытръэттэгын нивлыӄинэт.
Наӄам ытлён чинит нылгинырулӄин.
Ынӄэн гатвален ʔаӄальыльанма.
Ӄол итгъи инъэ Тъэюнкээв ёпылӄэквъэ ӈайыткынэты.
Люур ынан льунинэт ʔэӄэльыт муутылельыт, наӄам нылгинымкыӄинэт.
Тъэюнкээв ралегъэ ӄаагты.
Ынан йыпнэнат ʔирэкинэт плекыт ынкъам ягнанэнат муульыт, эвыт ынкы тымытконэнат.
Ытръэч ыннэн рырынувнин ынкъам тыӈивынин томгэты:
Ӄылӄытги томгэты ынӄъам ӄиквынэт, иӈӄун мынпаамык маравкы, энмэч мынтумгыльэтыркын.
Ынӈин ивыплыткук, ынан рыӈивынин рырыновъё ʔэӄэльын ынкъам ытлён нэмыӄэй рагтыгъэ.
Эргатык инъэ Тъэюнкээв нэмэ ёпылӄэквъэ.
Ынан нэмэ льунинэт гакаӈыльымкиӈыт ʔэӄэльыт, наӄам колё нымкыӄинэт.
Нэмэ ытлён ралегъэ ынкъам лыгэн яалейпы ынан ымыльо тымыткоӈӈонэнат.
Ынан янотыльын ʔэӄэльын ʔыттъыёча танэн ынкъам ʔэӄэльын иквъи:
Ако, ʔамын етти, Тъэюнкээв.
ʔАмын гыт ӄырагтыгэ, ӄиквынэт Тъэюнкээвынэ нэткумык ынкъам ратанӈавӈэн, ныпаанат морыкы еттык маравысӄэвык.
Ынӈин ивыплыткук, ынан ʔэӄэльин ӄаат пирининэт ынкъам рагтыгъэ.
Эргатык Тъэюнкээв нэмэ ёпылӄэвъэ.
Люур Тъюнкээв найъогъан ʔэӄэльэ.
Тъэюнкээвынэ вэлво лыгнинэт ʔэӄэльыт.
Ӄыныггивэтгынэт, ʔэмитри тургинэт нымнымыт,— никвъэн ʔэӄэльэ Тъэюнкээв.
Ынкы Тъэюнкээвынэ эвтылягты рыгъеватыӈонэн нымным ынкъам, рыгъеванма, ӄол тымнэн ʔэӄэльын, ӄольым ынкы пэлянэн.
ʔэӄэльыт нивӄинэт, игыт Тъэюнкээв ягталеты мытрэпириӈын, ӄырым лым ытлён морыкайпы ныгынтэвын.
Тъэюнкээв пытляӄ гынтавымгогъэ ынкъам ӄол ʔэӄэльын тымнэн, эӄылпэ орвыткынык ӈэлӄиквъи, эвыт ынкы моонэнат тымыткойвык ʔэӄэльыт, ӄутти лыгэн галячычама нинэчвикинэт.
Ымыльо ʔэӄэльыт тымыплыткок, ытлён рагтыгъэ.
Нэмэ ӄолетъылё ёпылӄэквъэ.
Нэмэ ʔэӄэльыт, муутэ рыннольыт, тымыткойвынэнат.
Ӄутти-ым ивнинэт.
Ӄырагтытык ынкъам ынкы вальыт ӄиквыткы, нэмэ Тъюнкээв нымгичигъи ынкъам ратанӈавӈэн ныпаанат нымгичик.
ʔАмын ӄол итгъи Тъэюнкээв нымгичигъи ӄоленымэты.
Ынӈиннымык нытваӄэн ӄол мылыльын ынкъам ынан, льук Тъэюнкээв пыкитльэн, ивнин:
Кылгытвынин мылыльын ынкъам рагтыгъэ.
ʔЭквырга Тъэюнкээв лымынӄэнына рывэчвавык лывавнэн, эвын колё гэгэкэӈытвилин.
Въаглё    Ӄол гитлин ытлён ытлыгэты гагакаӈкалыролен, энмэн-ым мэчмэчынкы нъэлгъи гакаӈыльатгыргэпы.
Энмэн ӄол гатвален нылгиныгэкэӈӄин ʔоравэтльан.
Ымы элек ныгэкэӈыльэтӄин.
Ынӄэн гатвален еп ʔаӄальыльанма.
Гэкэӈыльин ʔоравэтльэн нынны Въаглё.
Лыгэн-ым ытлён нылгинырулӄин, ытръэч колё ныгэкэӈӄин.
Ӄол гитлин ытлён ытлыгэты гагакаӈкалыролен, энмэн-ым мэчмэчынкы нъэлгъи гакаӈыльатгыргэпы.
Вытку титэ тыгимчепыт рэрэнӈын вытку ынкы тыралмаляквъа, итык ынӈин этлы агакаӈкалырокыльэн,— ытлыгэ татлыгнэн.
Ӄол итгъэт рынногъат.
ʔАмын энмэн Въаглё рыннолякы лымӈэнагъэ.
Лыгэн ытлён агтатӄаак яаленӄач ныпэгтъэмэтӄин, энмэн ытлён ӄырым ынанъёчга нырагтыгъан, миӈкри ӄун нылгинырулӄин.
Еп этывай ыяа варкыт ʔэӄэльыт?
Вынэ вай чымче варкыт, вайыӈкы иквыӈэйык рымагты,— ытлён нататлыӈын.
Эвын эргатык кыеквъэт, Въаглё уйӈэ, ымы ынин ӄаат уйӈэ.
Ытлён мэчемгынунныкитэ гэквэтлин.
Ынан эргыръоӈӈок льунин ʔэӄэльин гакаӈӄлявыл откочьынтыватыльын.
Эвын ныръарэквотытваӄэнат егылгыгэӈӄаайӈын ынкъам ычватайкаквавийӈын, эвыр ынкы Въаглё чичеквъи, иӈӄун нотӄэн ныгэкэӈӄин.
Ынан эквэтыльын ʔатчанэн.
Эчги эквэтгъи, аны гаръэляпэнрылен.
Ӄынвэр ʔэӄэльин ычватайкаквавийӈын таалгылятыӈогъэ.
Вынэ ʔэӄэльын гэгынтэвлин.
ʔЭквырга пэтле Въаглена ӈачыӈкы ʔэрагалянэн.
Вынэ ръэлылетэ тырэтлепыткугъэ, опопы ӄэнанмыгэ,— ʔэӄэльын вусӄэӈигъи.
Вынэ ӄырым мынмыгыт, энмэч гымнан мыйӈэгыт ынкъам ӄаат рытриле мынынтынэт.
Ынӈин эӄэльин гакаӈӄлявыл йыӈэтэ рыпкирэннин ярак Въаглёна.
Како ʔамын миӈкри ритыркын гыт?
Этыманы, ӈэлвыл тырэчвиӈын ынкъам ымы ӄаагтатыльыт тырантэнмавӈынат, ӄлявыл мачынан нэквэтын.
Лыгэн ӈэлвыл нэчвигъэн, Въаглё ярагты эквэтгъи.
Вытку ынкы ытлыгын лымаляквъэ, иӈӄун ынин экык Въаглё ӄэглынангэт гэгэкэӈытвилин.
ʔАмын энмэн ӄутти ʔэӄэльэ ӈъочьыт гапэнрыленат (ынкы мараквыргын гатвален).
Ынраӄ-ым ынкы ӈъочьа гынтавтыляма гэнэрэтлин нэнэнэӄэй.
Ытлён ʔэӄэльэ гэпирилин ынкъам аӈэнӄайкыльэты рымайӈавынво гэйытлин.
Ынпыначга гэӈэвъэнэ нэнмэйӈэвын ӈинӄэй.
Ытръэчтэгын ʔаачеӄӄай гамлытвэлен чама гэрмэвлин.
Льук мылытвэльын ʔаачеӄӄай ʔэӄэльэ эвыӈӈогъан:
Колё ʔамын лыгэн морыкы ʔэӄэльу рымэйӈэвыткы.
Опопы этъопэл нъынмыткы.
Ынӈин ӄонпы ʔэӄэльэ нивӄинэт ынпыначгыт.
Ӄынвэр ынпыначга ынпыӈэв ивнин:
Вынэ опопы мынынмын, миӈкри ӄун йъарат экэвку нэлгыркын.
Лыгэн эвын пыкирыльын мынынмын.
Ынпыӈэвӄэй амэрэпъака гэнъэтлин.
Пыкитльэн ынпыначга ӄамэтвама ивнин:
Вай-ым, тылвъэм, опопы мытынмыркынэгыт.
Вынэ лыгэнэвыр торгынан,— ʔаачека татлыгнэнат.
Чаёплыткок ынпыначга ʔаачек вакъойгот чотыткынык рыннин ынкъам тытлепы тиӈурнин, ытръэч-ым ʔаачека гапэчайвылен тиӈурмэӄым вакъота пиӈкук.
Наӄам эвыр ынкы ытлён пэнинэк нывакъотваӄэн, тиӈурмэӄым ынык рымагты гирлин.
Люур-ым ынпыначга ивнин:
Опопы гыт ӄырагтыгэ ытлыгэты.
Наӄам чамъам эвын гыт мытранмыгыт.
Лыгэн ынӄэн ынкэгйит рэлеркын, ынкы варкыт гынинэт йытоткольыт.
Тытвыркын гынин тылянвылӄыл.
Тылянвык варкын тэлмыкычыгъёлгын, ынкы гыт янор рэткиквъэ.
Рэӈирэӄэвыӈ кивык торӄойвэгытгык, ӈэнку гыт ʔэӄэльэ нарайъогыт, ынӈатал-ым ынкы эвыр гынан миӈкри ритыркын.
Ыныкит ытлён ӄойвэткынык пыкиргъи, ытръэчтэгын гаёʔоръолен, рыпэт ʔэӄэльыт чит ӄаплелтаткольыт итъунтэтгъэт турӄуйвик левтычимиръэтгъэт ынкъам въиткугъэт.
Колё ʔамын лыгирэӄэ найъомык,— ытлыгэ  ӈэвъэн нинивӄин.
ʔАмын гым мынтогъак,— иквъи ӈэвъэн.
Ӈыток ынпыӈэвэ льунин ʔоравэтльан ынкъам рывэтгааннэн:
ʔАмын ети, колё ʔамын ӄэйӈун миӈкэкинэйгыт ынкъам рэӄыльигыт?
ʔАачека таӈытвынэнат нынныт ытлыгин эвыт ытльэн, тывнэн ынан энмэн ытлён ратагъё, игыт-ым нэнарэрӄэн.
ʔАмын ынӄэн мургинэйгыт эккэйгыт,— коргавэты иквъи ытля.
Рэсӄивык ытлыгын ынкъам ытля пынлёнэнат:
Варкын,— ӄонкынмал нататлыӈын йытоткольа.
Гымнан льулӄыл ынкъам мынгыт тыраляльгыркэлеӈынат,— ивнинэт йытоткольыт.
Лелгыркэлеплыткок льулӄыл ынкъам мынгыт ӄынур вапычӄатыльыт гэнъэтлинэт.
Ынкатагнэпы ытлён Лелгыльуну гэнъэтлин.
Ӄээӄын вак ярак, эккэтэ йытоткольыт ивнинэт:
Этаны чамъам нъыӈэгъэвйиркынитык, наӄам вэлчиин энаальын мэлмыгӈэвысӄэтыльын.
Ытля энаагты ӈэвъэгйисӄиквъи.
Ыныкит ӈэвысӄэтти ытлыгэ рымӈылявнэнат, иӈӄун турыпкитльэн ӄлявыл ӈавысӄатэты тэгъеӈыркын, ымыльо ӈээккэт, ӄнур ыннэн нивӄинэт.
Ынӈатальым экыркагыргын, микынэ вапычӄатӄыльо этынво нъылгынин?
Ытръэч амынан ынанӈэнчьан аввэткынка нытваӄэн.
Ӄээӄын вак ынан ытлыгын ивнин:
Вынэ гым нинэлгыгъэн, ӄэлюӄ-ым миӈкы мынльун таӈъо’раветльан.
Итыкэвын ӈэвысӄэт тынэквэвын, - рагтык,  иквъи ытля аккагты.
Ынкы пэтле рэмкын э’рыӈӈогъат.
Эккэтэ ытлыгын ивнин:
Иъам э’птэ гыт аръэлягтыка?
Чамъам, уйӈэ аӄаака, - ытлыгын тытлыӈыткогъэ.
Гым ӄаано ӄинэлгыги.
Ытръэч-ым чамъам.
Вынэ а’тав.
Вэлерэвын ӄыкырвэнтогэ.
Э’рагтыгъат.
Ытлыгын ынкъам ытля э’мэннинэт рамкэты.
Тумгыт и’рэльылӄылти энмэч ныкылгэтӄинэт.
Нэмыӄэй ынпыначга нинэкылгэтӄин экык.
И’рэльыт эквэтгъэт.
Ынпыначгын яалеӈӄач лымӈэнагъэ.
А’мын еп амэчатка нылвавӄэн тылек.
Ӄынвэр эвыр и’рэльыт йъонэнат ынкъам эвыр ынкы пэтле янотыльыт.
Ярат вытрэтгъэт, янотыльын галянэн ынкъам пэчачӄэвнэн.
Вэты ӄэнантавыркын, - ытлыгын нинивӄин ярак пыкэрыӈок.
Лыгэн гачаӈанкы пиринин рыпъё таа’чоман ынкъам ытля эвыр ынкы галягъэ ярагты.
Илгытэвыплыткук ытръэчтэгын гэгтиӈэвлин.
Эвыр ынкы ӈавынрагтатгъэ.
- э’нӄэтыльыт нинивӄинэт.
Ӈирэӄ ӄлявылтэ ӄаагынрэтынвык нытваӄэнат.
Ыргынан  ӈэлвыл пэнин гытгыӄытрык рырылгалятъё.
Нэмэ ӄол нэнтын ӈэлвыл нанрылгалятын гытгыӄытрык, люур-ым навалёмын э’ӄэльин ӄулиӄул .
Ав-ач, ав-ач!
Камлелы лылепыткугъэт.
Эвын-ым ытри энмэч гакамлелтатленат.
Нылгъэӄэгнитӄин.
Уккэнчит галгэкыкватленат.
Ытри вэнчымӈата ӄорагыркэгъат ынкъам уккэнчит нэнитлитынэт ӄаак.
Колё аны ӈэлвыл нылгикэмлитльэтӄин, миӈкри ӄун кыкватокканчет нывыргыргыръуӄинэт.
Аны ӈэлвыльэ ʔэӄэльыт нэтэнчичӄуйвынэт, таӈымыльо нанмытконат, ымыӈ ыннэн люӈынрынувэ нэнтын ӄаата.
Ытръэч ӄлявылтэ лёӈынма нэнтынэт ынкатагнэпы ытри нымэльэв ганымытваӈӈоленат.
Энмэн гатвален ӄол мургин мылыльын, мэӈин таӈванэван ʔэӄэльэ титэ ʔынытвыгъан.
Ыныкит нывалёмӄэн ʔэӄэльэ нынны Вэвченльун, ытри атчыгэлета нырагтыӄэнат.
Вэвченльу айылго нылгыӄин, миӈкри ӄун ыныкит ныпойгыльатыӈоӄэн, ытлён эвытрыкэ нынъэлӄин, ытръэч нывалёмӄэн таёлгын выёпчьайӈальын.
Ыныкит нымаравыӈоӄэн, ʔэӄэльыт тэӈирвыкэ нинэтчыӄинэт таӈампойгычвэткота, мэрынрэ нэначвэткоӈӈоӄэнат левытти ʔэӄэльин, ӄнур пъоӈпъоӈтэ.
Ӄол гитлин Вэвченльу эвын нутэниӈэтык рыровэты нымнымык гуунъусӄивлин, ирвыкэ гитлин.
Люур вай нэмэ ʔэӄэльэ рымъайӈама намӈылёӈӈогъан:
Ав-ач, мэӈин, ав-ач, мэӈин?
Вэвченльу лыгэн нуунъуӄин, ванэван ымыӈ нытлепын ʔаӄальэты.
Ытлён вэты нынъувэвӄин ʔэӄэльэ, наӄам ымыӈ ванэван пынлёк ʔынынпаавын.
Ынан гымнан тури ӄонпыӈ тырэльуркынитык, ӈотӄэнат-ым вай уунъыӄэгти ӄэйӈун рэнинэӈыт,— нытатлыӈыткоӄэн, оонъома Вэвченльу.
ʔЭӄэльыт рыровкамлелы нывилгъэт, ырыкы гэнанайылгавыӈолен онтыматгыргын ʔоравэтльэн.
Ӄынвэр ытри пытӄы эймэквъэт.
Ав-ач, мэӈин?
Вэвченльу,— нунтымъэв иквъи уунъульын.
Гынтавэты ʔэӄэльыт ныӄулильэтӄинэт:
Эв-ач!
Тэгнунтымъэв ӄуунъуркын, ав-ач, ʔатав йъарат нунтымӄин, ав-ач, Вэвченльу.
Лыгэн таӈымыльо ʔэӄэльыт амманаӈ ныгынтэвӄинэт капчачеты.
Ынкатагнэпы ʔэӄэльыт галгэтаӈпааленат эймэвык морыгнотагты, миӈкри ӄун гаймаӈӈэн лымынкы нэрэльуӈын Вэвченльу.
ӈэлвыл ганрылгылятлен.
ʔАмын ынкы ӈэвысӄэтти ʔэӄэльэ гайъоленат.
Ӈэвысӄэтэ ʔэӄэльыт нэльунэт вытку рымъэйӈэткульыт.
Вынэ ӄээӄын ӄъатчатык, янор мури мытраӄамэтвагъа, —ӈэвысӄэтэ нататлыӈынат ʔэӄэльыт рымъэйӈэткульыт.
Ӈэвысӄэтти лыгэӄылтэ увэмгогъат, ныроратпатӄэнат.
Ӄол-ым ныӄымляталяӄэн, ӄольым тымӈотта нытапойгыӈӄэн, тэёлго нэтэйкыгъэн тэтивэл.
ʔАмын ʔатав мыпэнрын мылыльын,— ынпычьэ ивнин чакэттомгын.
Вынэ гымнан,— татлыгнэн ӈинчьэ чакэттомга.
Вынэ ынанкэн гымнан янор, ынан эвыт гым уйӈэ ринэнтыгъэ, ынкы гынан ӄыпэнрыгын.
Ӄлявыл, ʔэӄэльин мылыльын, ӈавысӄатэты эквэтгъи.
Ынпычьэ таӈымъʔылёӈэт рыпойгыльавнэн ʔэӄэльин мылыльын.
Ӄынвэр ʔэӄэльин мылыльын ӈэвысӄэтэ пиринин ынкъам рэлпыткынык рывакъовнэн.
Вынэ опопы ӄэнанмыгэ, ӄынвэр тырэгынтогъа,— ӄлявыля эвыӈӈонэн ӈэвысӄэт.
Ванэван мури мынрэтэгинӈэнӈымык, мури ӈэвысӄэнмури,— татлыгнэн ӈэвысӄэтэ ʔэӄэльын.
Вынэ ӄырымэнаторэ ӈэвысӄэттури.
Ӄырым ынӈин  нъымлытвэяанат ӈэвысӄэтти,— нымэтивэтӄин ʔаачек.
Гынан-ым льуркынэт мургинэт кыттэлти.
Вынэ ӄутти ӄлявылтэ эвын кыттэлльэт,— панэна ӄлявыл нымэтивэтӄин.
Аны ӄун-ым эвыт йъарат мэтивэтык, гымнин лёльот ӄыгитэгынэт,— ӈэвысӄэт ынӈин ивыплыткук эвиръытвыгъи ынкъам лёльот рыкалыровнэнат.
Вытку этъопэл ӈыркылеты тыратвагьа, ыныкит равалёмӈыт, иӈӄун гым ӈэвысӄэтэ гинэнрулылтэвлин, энмэч эӄылпэ ӄэнанмыгэ, ытлён вай ӄынвэр тытаӈэгынторкын,— нъараӄатӄэн ӄлявыл.
Вынэ мури эвын ӄырымэнаморэ тэгинӈыльылӄылмури,— рымагтэты нэнататлыӈӄэн ӈэвысӄэтэ.
Эвыр йъарат ʔэнӄэтык тэгинӈэтык, опопы гым гынан ӄлявылё ӄинэлгыги, эвынъым нанъынмыгым.
Ӄырым гым мырагтыгъак, наӄам тумгэ нэльугым ръаӄавйыльавъейгым.
Ӈэвысӄэт вэтгыры вагъэ.
Энмэч рагтэты тыляма, ӄлявылен пойгын ныӄэлпэраӄэн тэркэты.
Ярак райвачыӈ ытлыгын ныгатгаткоӄэн.
Ӈээкык мачрыров вэтчагъэ ынкъам ытлыгын ивнин:
Атэй, гым гэмумкылынӈэйгым,— ынӈин нивӄин ӈэвысӄэт ытлыгэты, миӈкри ӄун ытлён гаӄлявылынӈален.
Ынкатагнэпы ытри ӄлявылынӈагъат ынкъам таӈычьыӈӈогъат чама ӈинӄээтыльэтгъэт.
Ганымытваленат ынпыначгын ынкъам ынпыӈэвӄэй.
Ырык гатвален амынан ӈээкык Пэляткольын.
ӄин, льэлеӈкы нинэнвинэвӄин.
Пэляткольын нымэльэв нынымытваӄэн.
Ымыльорык ʔаачекык матак нылвавӄэн.
Ытлыгэ ынкъам ытльата нивӄин, иӈӄун вытку микынэ гыт нарайъогыт рачвыӈкы, вытку ынкы гынан ынӄэн тумгу рэпириӈын.
ӈэвысӄэт-мылыльын.
Ытлён элёльатымгогъэ, энмэн ытлён Почьаткын.
Ӈроӄ гивит галяк, ынат чиниткин увик гантэнмавлен ӄръачетынвэты.
Ынан ымы кытэпат ӈагъеквэ тылельыт нинэпириӄинэт.
Мылыльын Почьатко эквэтгъи, льусӄивнин ӈэвысӄэт — мылыльын Пэляткольын.
Ӄынвэр ынан льунин ӈэвысӄэт ӈэлвыльык ӄача вальын, аны колё ытръэчтэгын ныгтиӈӄин.
ʔАачека льунэӈу ӈэвысӄэт пиринин ынкъам рыльэтэннин ӄолеӄаатагнэты.
Ӈэвысӄэтэ ытлён ивнин:
Колё гым гынан инэнъэӄэлтэквъи, китаӄун игыт гынан гым танйъота ӄинэнтыги.
Вынэ ӈэвысӄэтӄэй гэгынтэвлин.
Ӄлявыля таӈӄонпы кытвыл нинэнтыӄин.
Ӄынвэр ӈэвысӄэт высӄэквъи.
Вынэ чеӈэр кытвыл инэнтыгъи, ʔопопы мынрагтымык.
Ытри рагтыгъат.
Пэляткольын паагъэ ӄорагынрэтык, ӄлявыл ӄорагынрэтыӈогъэ, эвыр ынкы ӈэвысӄэт пэтле нанӄатгъэ.
Ӄынвэр мытрэпэлӄэтгъэ еп эльукэ ӈэлвыл, эргатык инъэ ӄырэтгын ынкъам мынӄаанманмык, - ивнин ынпыначга ынтуулпыр.
Ӄытэйкыгын тэлетин кэнчиӄ,— ивнин ӈэвъэн Почьаткынына.
Плыткунэӈу ынӄэн, ӈэлвыл йыннэн.
Румэкэвнин ӈэлвыл Почьаткынына.
Ярагты тыляма, ынан льунин чымӈы, ръырыӈкытыльын.
Ӄлявыля кэнчиӄэ ӈойӈэпы нинэкэнчиӄӄин чымӈы.
Ӄынвэр чымӈы ръырыӄгыпы пинтыӄэтгъи.
ʔАачека лыгэн рэпъултыӈыльын кэнчиӄэ нинэкэнчьиӄин.
Ӄынвэр чымӈы ярагты вэтгатгъэ.
Ымыльэты ӈэлвыл лымӈэнагъэ чымӈак, нылеӄин ӈэлвыл ӄынур агтатгъё.
Ынӄэн ынпычымӈы ӈэлвылекы этынво нитӄин.
Ярак ӈэлвыл рыпкирэннин.
Ытри ӄаанматгъат.
Гырыткуплыткук ынпыначгыт рыпэлӄэвийгут итгъэт, палӄатыӈок яатльат ынпыначга ивнинэт:
ӄынпэлӄэвыткутык.
Вытку торгынан тэӈгынритык ӈэлвыл райъоӈыткы тагнымытвагыргын, ытлён еп игыт лымынкы гэмо нэлгыркын.
Ынӄэнат торгынан ымваӈэт лыги ӄылгыркыниткы, иӈӄун амынан мигчир инэнтэӈытвэтыльын нымытвак.
Энмэн ӄол тэленъеп чавчыв ганымытвален, ытръэттэгын тэленъеп, рыпэт нынны гапылмавлен ынкъам гантыгэватлен.
Ытлён ганымытвален гэӈэвъэнэ, ырык гатвален ӈээкык.
Ырык гатвален ӈэлвыл.
Ыргынан ӄорагынрэтыльо гэлгылин ыннэн ʔоравэтльан, ытлён ырык энмэч ӈэръамытлыӈэн гивиӈит гаӄорагынрэтлен.
Наӄам чавчывата таӈванэван титэ нымынгыкваннэн.
Гым амгымнан энанӄамэтвавыльэгым,— ӄол итгъи ӈавъанэты иквъи чавчыв.
Итыкэвын-ым ӄэйвэ, ытръэч ымы ӈэвъэн нывинрэтӄин энангаймычьаватык, итык эвыт ытлён чинит гэчимгъулин, — татлыгнэн ӈээккэтэ.
Ынӈэ гымыкы ʔэтйивкэ ӄитыркын, энмэч морыкайпы ӄэквэтги,— ӈээкык татлыӈыткольын чавчывата экэвку лыгнин.
Ӄырым мэквэтык,— ӈээккэтэ татлыгнэн.
татлыгнэн выёльа.
ʔАмын ӄэглынангэт, этъопэл ынӈин,— иквъи чавчыв.
Ынӄоры ӈэвысӄэт ӄоленымэты намайынлыгъан.
Ӈэвысӄэт-ым ынкы ваӈӈогъэ.
Эчги ӈэръамытлыӈӄав гивиӈит галягъэ, чавчывата ӄорагынрэтыльын ивнин:
Игыр-ым гыт мэчынкы мигчирэтгъи опопы чинит ӈэлвыл ӄычвигын ынкъам тэӈпылытъымгитэтэ.
Гынан чинит гынрыру лыӈын ӈэлвыл ынкъам гынан тэнлыги лыӈыркынэт ӄаат.
Ӄлявыля вэтгочнэн.
Ытлён нэмэ ӈалвыльэты ӄытгъи.
Эргатык-ым ӄлявыля чавчыв ивнин:
Ӈэлвыл-ым рай тычвин, чеӈэр наӄам гинивигыт, эвыр-ым ынӈин титгъэк.
Ӈалвыльэты ӄытгъэт ынкъам ёмрыёттэ нарылгыӈӈонат.
Эвын ытръэч мытлыӈӄлеккэн ганъянръавлен, итыкэвын-ым амтанъян.
Гымнин-ым итык ӈэлвыл вилю тырэлгыӈын, миӈкри ӄун чамъам тыраӄорагынрэтгъа,— чавчывата ивнин ӄорагынрэтыльын.
ʔАмын-ым ымы гымнин вилю тырэлгыӈын,—татлыгнэн ӄорагынрэтыльа чавчыв.
Этынвэн ӈэлвыл нымэльэв нэркурын, миӈкри ынан таӈвэлыткольэты гэйытлин.
Ӄутынин-ым тамъёӈыткольэты гэйытлин ынкъам ытлён гэтэмъюнлин.
Чеӈэр-ым аны колё вэймэну нэлгын:
Ынӈатал-ым миӈкри ӈэлвыл нинэнльэтэтигыт?
Вынэ вай вилю нинэлгигым,— татлыӈыткогьэ ӈъочьын.
Тъэтйильу нинэйылигыт ыннэн ӄораӈы?
ʔАмын ӄлявыл нэтэмъюӈын, лыгэн ныӄэлпэраӄэнат пылвынтыт нэйылынэт.
Ӈавысӄатэты ӄытгъи ынкъам ӈэвысӄэтэ тэнынвилӈынин.
Ӄлявыл ӈавысӄатэты нымӈылтэлӄэн:
Гынык ытлыгэ гымыкы ӄаат гинэйыллин ынкъам чывэӈ гэнлилин ӈэлвыл, эвын амъянра мытынвиливынэт.
Гымнан мынгытъёльо ыннэн ӄораӈы тыйылын.
Китаӄун кэлитъулти мыгитэнэт, эплеэн миӈкэмил мыкэльыт,— ивнин ӈэвысӄэтэ.
Ӈэвысӄэтэ гитэнинэт, эвын ынкы нытваӄэнат ытръэч тымӈэпылвынтыт.
Ӈэвысӄэтэ пынрынэн манэта ынкъам ивнин:
Ӄылӄытги ӄамэтварагты, вай ынӈин ипэ вальыт манэт, ынӄэнат-ым ӄырымэнат.
Эвыр ытлыгын гымнин рэльуӈын, ымы ыныкы ӄыркургынэт ынан тэгъеӈу лынъёттэ, гымыкагты ынӈэ ръэнут эркуркэ.
Ӄырэмкичиги.
Эвыр ръэнутэт ӄэвийгут нэрэнтыӈынэт— ынӈэ ʔэнӄу элгыкэ.
Эчги ӄлявыл эквэтгъи, ӈэвысӄэт ръэтгыпгъэ, ынан рынрынинэт тымӈэпылвынтыт ынкъам рыльэтэннинэт тамъёӈыткольэты.
Ӈэнку пыкирык, пынлёнэнат:
Торыкы гэйытлин ӈэлвыльыӄэй?
Ии, морыкы,— ытлён нататлыӈын.
Колё аны тури нытэтыӈгиттури, тэмъюӈыткы ӄорагынрэтыльын, ынан гэмо миӈкри вальыт манэт.
Ӈавысӄатэты нэйылынэт манэт.
Ӈэвысӄэт ярагти ʔэквэтгъи.
Тэючгыӄэй ярак йымэнэн.
Мэчӄээӄын вак люур ръэнут выргыргыръугъи.
Ӈэвысӄэт ӈытогъэ, эвын гэпкитлин ӄлявыл.
Ынӈатал рэӄулым тыгакаӈӄаанӈагъак, вэлер ӈан-ым нылгиныйыӄыӄинэт.
Гынан-ым чинит иниквъи, рэнӄэвивӈык ынӈэ ʔэнӄу элгыкэ йыльёттэ.
Вай-ым ынӄэнат тырэтынэт.
Ынӄорыӈ ӄлявыля лыгнин ӈэвысӄэт.
Ынкатагнэпы ытри таӈычьэты нымытваӈӈогъат.
Имыръэнут нынвытрэвӄин мигчирэ.
Ӄол итгъи ытлыгын гэкэӈыльын ырыкайпы тагъэ ынкъам пычвэтгавма ӈээкык нинивӄин:
ʔАмын ʔатав-ым ынкы ӈан гыт нивигыт, иӈӄун ымыӈ ӈэвъэн нывинрэтӄин гаймычьавык, нэкэм эвыт ӈэвъэнйыръын ныгыттэпӄин.
ʔЭрыкут ынкы гым ганӈэнайпэгым, ӄэглынангэт гым вытку игыт тылымалявык, эмрэӄу тури ӄытагнымытваӈӈотык.
Ынӈин ӈэвысӄэтэ чит ӄорагынрэтыльын ынык ытлыгин нымытватомго рытчынин.
Ӈэвысӄэтэ рыкалыровнэн, иӈӄун ымы ӈэвысӄэт винрэтыльылӄыл танымытваӈӈык.
Гынымытваленат ынпыначгын гэӈэвъэнэ.
Ырык гатваленат ӈирэӄ эккэт.
Ынпычьын энмэн Танэлго, ӈинычьын Анъяльо.
ʔАачекыт ӄонпыӈ ныӄаальатӄэнат ынкъам нырагтыӄэнат вытку вылгыӄаанматыӈок, лыгэн-ым ӈэлвылекы рээн.
Ӄол итгъэт оманма, ӈэлвыл рылытвама, тимтиӈгъэт (гырыткугъэт).
Эчги нэнэчгытвыплыткун аймак, люур ӈэлвылык камлелыӈ ʔайӈаръоӈӈогъэ тутлик.
Ынпычьэ чичевнин ʔэйӈэльын тутлик.
Ынкы Таӈэлгона Анъяльо ивнин:
Эӄылпэ аймак мынынпэтын ынкъам рорат мыныпатын, эвыр ынкы рорат ʔылыткынык ӄынӄытвэтгын, ытлён вай ʔэӄэльыт тылеркыт.
Лыгэӄылпэ рорат ныпатын ынкъам Анъяльона рыӄытвэннин ʔыльылык, наӄам эвыр ʔэӄэльэ ытри ныкамлелтаӄэнат.
Эвыр рорат ӄэтыма, камлелтаткольыт нымӈытатӄэнат, наӄам нырымъэйӈэткуӄинэт.
Таӈэлгона Анъяльо ивнин:
ʔЫттъыёл Таӈэлгона рэтитӄэнӈынин рораткэн чывипыт ынкъам рутгыльэвнин титӄэтык.
Нэмыӄэй Анъяльона нутгъэв титӄэннин рораткэн чывипыт энэлюкэ.
ʔЭӄэльэ вэты нынъувэвӄинэт, наӄам тэнайылгыӈэты ныӄулильэтӄинэт, миӈкри ӄун ытри нымкэргэри, наӄам ӈэлвылекы вальыт ытръэч ӈирэргэри.
Гынан айгысӄыӈӄач вальын элгычымны ӄыкынъугын эръывтычгын ӄынитлитгын, ынӄорыӈ-ым лыгэн ӄытрилгын, гымнан-ым айгысӄытэгнык тырэкынъуӈын калельычымӈы, нэмыӄэй травтычгынэтленӈын.
ʔЭӄэльыт ӈэлвылекы умэкэтгъэт камлелын.
Чымӈат нэкынъунэт ынкъам навтычгынэтлетынат.
Аны чымӈат ӄаачыкоеквэ гэръилемъетлинэт.
Ӄынвэр ымыльэты ӈэлвыл ръэлямйыльатыӈогъэ ынкъам ʔэӄэльыт нанмыткоӈӈонат тэнтисӄутэ.
Чымӈат пэӈъивэтык нывилгъэт, эвыр ырык рээн ӈэлвыл нывилгъи.
Ыныкит ӈэлвыл нывилгъи, эвын лыгиттъэркинэт гапэлятленат ʔэӄэльыт, наӄам ымыльо ирвыкыльинэт, ымыльо пойгыт гэмчеткулинэт ӄаата.
Тэрмэчьыӈысӄивыльыт гэквэтлинэт.
иӈӄун ынӄэн эпаӄын ынӈытэӄ гатвален.
Кэльэв-эрмэчьын ынкъам а’ачек Стр.
Энмэн ӄолетъʔылё нымнымыльэ нэльун тылельын ныӈинӄин ʔаачек.
Ымыльорык гэмо нылгыӄин мэӈӄо пыкиргъи ʔаачек ынкъам рэӄыльын ытлён, алымыӈ рыровнымъʔоравэтльат лыги нылгыӄинэт, ӄэйвэ ытри ынӈэннымэты эчгилейвыкыльинэт, ытри армачьиӈа гэнымчевлинэт ӈанӄоры етыльыт.
ӄэйвэ ытри ынӈэннымэты эчгилейвыкыльинэт, ытри армачьиӈа гэнымчевлинэт ӈанӄоры етыльыт.
Ынӄэн эрмэчьын гитлин ынанармачьо гэмгэнутэк.
Нымгыпы пыкитльэт эвыт ынкы мигчитльу нинэпириӄинэт, ӄутти-ым лыгэн эвыт ынан ынкы нэнанмыӄэнат, эвыт экэвку лыӈкы.
эккэт нинэнӈивыӄинэт ӈалвыльэты, иӈӄун ыргынан ʔынгитэркынэт рыюльыт мигчитльэт ӄорагынрэтыльыт.
ʔАмын пыкирыльын ʔаачек вэты пэгчиӈу нылгыӄин, рыпэт ымыльо ӈэвысӄэтти нумэкэтӄинэт, рыпэт ытри ʔыттъыёча нытаткочетӄэнат, миӈкри ӄун еп эльукэ гэргыпатлен, инӄун ынӄэн нылгинытэӈӄин ʔаачек.
Наӄам ынӄэн ʔаачек ӈэвытлепычӄивыльын.
Ынӄэн ʔаачек нэмыӄэй гэрмэвлин.
Ынӄэната ӈэвытлепгичинэӈу эрмэчьын тылянво гэлгылин, ытръэч ʔаачек нунтымӄин акалырокыльэн.
Ымыӈ эрмэчьин ӈээккэт нинэрэльуӈӄинэт ʔаачека, ытръэч ӈэвысӄэтти ытлыгэ нэнанъотавӄэнат.
Тэрмэчьыӈыльын энмэн-ым Кэльэв.
ʔАачек ванэван Кэльэвынэ ныпкирын, ытлён гэпкитлин Кэльэвын мигчитльэк ынпыначгык.
Ынан авынральын нэнанымӈылявӄэн, иӈӄун ытлён ытльата гэнӈивылин ӈавытляпгэченвэты ынкъам ытръэч ынан еп ӈутку эльукэ ыныкэгйит вальын ӈэвысӄэт.
эгъюлеткыльин тэйкэвык.
Эргатык эрмэчьэ ʔаачек ʔэйӈэвнин ынкъам етъаӈ нъэлийгут рытчынин тайкавынвэты.
Ытръэч-ым гым туръурэттэгныкинэйгым еп этэйкэвкэ чама гым ӄырымэнайгым тэйкэвысӄивыльигым, ипэ  ӈэвытлепгичильигым,— нэнататлыӈӄэн ʔаачека эрмэчьын.
Ынан вэтгавма льунин ӈинчьэн ӈээкык эрмэчьин, ытлён колё нунтымӄин.
Етыльэ йынаннэн армачьэты ынӄэн ӈинычьын ӈээкык.
Гымнинэт ӈэвысӄэтти тырэйылӈынэт вытку гымык арма вальэты лымэвыт гымыгмил армачьэты, ӄэйвэ ымы гаймаӈэн матролы вальэты,— ынӈин татлыӈыткогъэ эрмэчьын ʔаачекэты.
ʔАтав ӈэлвыл тайкавыӈӈок нэныпкирэтын, ӄытлыги рыролылтавъё тымыӈӈок рыӄамэтвавъёлӄыл, мэчермэльын ӄаата мачылпынрыёлӄыл ынкъам выёльо рытчыёлӄыл.
Эвыр кынмал итык ӈэлвыл авынчывэёлӄыл.
ʔЭквырга-ым Кэльэв нымычвынатӄэн, иӈӄун ынан ʔаачек рэнрулылтэвӈынин ынкъам ранмыгнэн.
Ымыӈ тэӈӄырым ынин ӈээкык ныматанэн.
Мигчитльэ ʔоптытъар рэпалгыт нанъэвытлявынат алгээкыльэнат.
Ынӄэнат тайкавысӄыёлгыт.
Янор ʔаачек нъэнӄэтӄин тэйкэвык, эквырга ытлён эрмэчьэ ӄраӄо нинэлгыӄин.
Тайкавыӈок кыкватрэпалгэн иръыт ынкъам ӄонагтэ найпынат.
Эчги алгээкэрэпалгыткынык нъэлгъи ʔаачек эвыр этъонтатыӈогъэ, наӄам Кэльэв ванэван нитъунтэтын.
Колё ʔоравэтльат нытлепӄинэт тайкавыльэты.
Ӄутти нытэнӈыткуӄинэт, ӄутти-ым лыгэн авъэткынка нытлепӄинэт.
Эрмэчьын ӈэнʔаачекыӈ ныкытъыматӄэн.
ивнин ʔаачек:
ʔОтчой вай ӄынвэр вулӄытвиркын, гым ярак ӄэнапэнрыгэ.
Ванэван микынэ гым ынӈин нэнаноратвавъяагъан рытэйкэвык.
ʔАачека лёӈпэнра рыннин Кэльэв, ытлён ʔысӄагтатгъэ Кэльэвын ӈааккагты ынкъам йынаннэн, иӈӄун ытлён вэтгыры нытван.
Ӈэвысӄэт вэтгыры вагъэ.
Ынӈин ивыплыткук Кэльэвынэ ивнин:
Вынэ гымнан ӄээӄын гыт тырэрэнинтыӈгыт.
Нэмэ ытри тайкавымгогъат, этъыманы Кэльэвынэ ӈээкык гыто нинэлгыӄин.
Чама рулылтэтык нъэнӄэтӄин.
Ӄынвэр эргыръогъэ.
Панэна нытэйкэвӄинэт.
Ӄутти лылепыткульыт гатъэраткоӈӈоленат.
Амгынотъылё нъэлык, пэӈъивэтыльэ Кэльэвынэ ʔаачек ивнин:
Гым гымык ярак ӄэнапэнрыгэ.
тэрмэчьыӈыльигым, — пэнрыткоӈӈок иквъи лыляпыльэты ʔаачек.
Наӄам ʔаачек урэтэйкэвык йъэлыги гамлятлен.
ʔАачека ʔымӈычвыно нинэлгыӄин Кэльэв, миӈкри ӄун еп ытлён нырульэв вама ынин ӈирэк ынпычьыт ынээльыт ганмыленат.
Кэльэв пэнрэнаӈо ринтысӄивнин ынкъам ӄнут нэнэнэӄэй алгээкэрэпалгыткынык рычымкэннин ынкъам ӄолерэпалга энаръэнэн.
Ынкэчыку ытлён ныӄулильыръуӄин, иӈӄун ытлён ʔыныгтогъан.
Наӄам чинит ʔаӄантоӈ, мытӄымыт йъарат нитъыӄин.
Ӄинэтрилги, ынан гымнин ӈээкык ӄыматагын ынкъам ымыльо ӈэлвыл ӄыпиригын, эвыр-ым мигчитльу ӄинэпириги,— нываӈэйпыӄэн Кэльэв.
ʔАачека ванэван лымалё нылгынин Кэльэв.
Энмэч ытлён нотагты кытгынтатгъэ ынкъам аплёратвака рэннин нылгинымэйыӈӄин пойгын.
Рэпалгыт алва рыленинэт Кальавыткынык вальыт, ынкъам ивнин:
Вынэ мынпойгыльанмык, чеӈэр гым энагтыгъэ гыркэнво.
Кэльэвынэ рэннин пойгын, итыкэвыръым ӄутырык ʔаӄанэлгэты вальын, ытръэч ʔаачекык мыӄын вальын.
Пойгыльатымгогъат, еп торымгок ынан Кэльэвын пойгын мыленин ынкъам нывилык ивнин:
Гынан гымнинэт ӈирэӄ ынинэльыт пойга ганмыленат ынкъам гыт ымы гымнан пойга тыранмыгыт.
Ынӈин ивыплыткук, Кэльэвынэ тынпынэн, тымнэн.
ʔАачека Кэльэвын экык матанэн ынкъам гынунэтэ ӈэлвыл чывинин, ӈирэӄэв чывипыт ӈъоянвэты тэйвыгнин, ӄольым чывипыт ытльагты рырагтаннэн.
Ынӈатал ымыльо ӈъочьыт таӈычьыӈӈогъат нымытвак этэрмэчьыӈыльыкэ.
Энмэн ӄол мылыльын гатвален.
Ытлён ныкынтэӄин.
Имыръэгынник ынан ымынма нинэнтыӄин.
Колё ынангэт титэ гэнутэсӄытъулютэ.
Тумгыт ваннагыргыт инэтульыт, кырвэгты ӄамэтвальыт,— ныӈынваӈэӄэн ӄлявыл.
Ӈинчьэн ӈэвысӄэт амноӈэты энатанво ӄытгъи.
Энатанма нэнэнэӄэй вавчаӈыткынык рытрилнин.
Ӈэвысӄэтэ эвынгитэтэ нинэнтыӄин нэнэны.
Ынан нэмэ гитэнин нэнэны, эвын кэйӈэ нэнэны нинэнъюӄин.
Ытльата винвыгитэтэ рытчынин нэнэны.
Ӄынвэр кэйӈэ ивнин: Ынӈэ аны пэгчиӈу элгыкэ нэнэны.
Энмэч эӄылпэ ӄинэтэркын ӄэйӈун лыгэнитык гыт наръайӈальатыӈогыт≫.
Ӈэвысӄэтэ аморатвак нинэвинвыгитэӄин нэнэны.
Ӄулигитэк льунин эвын кэйӈэ нэнэны нинэнгынтээтӄин.
Ӈэвысӄэт вэлеркылегъи.
ʔЭквырга-ым йъок лывавнэн, миӈкри ӄун кэйӈын ынанкэн нинъыӄин.
Высӄэвык, ӈэвысӄэт нутэк выква тараӈгъэ.
Наӄам рагтык найылгавӄэн ʔуваӄочегты.
Амтэргыльатык чама ӈылгыля лылет ынин галгэчелгыръоленат.
ынин мынгыт гымыгмил вальыт, наӄам ытлён нытэмиӈӈыӄин имырэӄык≫,— нычимгъуӄин ʔаачек.
Ынан эчъытъул пэнъёлгэты ринтынин.
Эчьытъул тыкэръогъэ.
ʔАмын ӈавыл, ӄынур титэ ачьыткэръогъэ,—иквъи ӈэвысӄэт ынкъам гырголягты лылепгъи.
Люур ынан льунин ʔоравэтльан, ытлён нытлепӄин эвычагты.
Колё ʔамын миӈкэкинэйгыт?
Ынӈатал гыт колё галгэтаӈэнаглятэгыт гымык аккагты, ытлён гэнгынтээтлин кэйӈэ.
Миӈкри вальын кэйӈын?
Лыгэн-ым рыгыльын, ʔомгыткальын ынкъам мэйӈылевтыльын.
Эв-им рай гымнин ытля ынӈин вальын,— иквъи ʔаачек.
Наӄам-ым раӄылӄыл, ӄыпэлягын, мачынан амынан нытваркын,— ивнин ʔаачек ӈэвысӄэтэ.
Вынэ ʔатавлыгэн гинэнмэйӈэвлин, вэлер мынпэлӄэвын.
Ынкы нылгинымкъэв ʔаачек гэлвулин ынкъам волӄыӈ гэлелин.
Пыкэтчыӄэвма вулӄытвик валёмнэн кэйӈынпыӈэв ӈынваӈэльын:
Колё ʔамын ытльальогъэ, ытлыгыльугъи.
Лыгэнитык тэленъеп еп отгыльанма тъынугыт.
Рэӄын мэливыльигыт, ыммэмэй?
Вынэ ванэван, ытръэч пэгчиӈэ гым тытотъывэтгавыӈоркын.
Вынэ ынӈэ эпэгчиӈэткэ.
Эвын волӄытвэтагнэты тырэлеркын, миӈкри ӄун ылвылю гагыткален, улвыкэ атвакыльэн.
Энмэч эргатык ӄылымӈэнагэ, вэлер киткит ӄинэвинрэтги.
Ылвылю тылгэнмыткон.
улвыкэ атвакыльэн.
Энмэч эргатык ӄылымӈэнагэ, вэлер киткит ӄинэвинрэтги.
Ылвылю тылгэнмыткон.
Эргатык чикинъэ ылвамаеты эквэтгъэт.
Кэйӈын тимтигнин ынкъам ивнин:
Виин ӄытъирэткургын гым тэмтэгма.
Кэйӈын нытъирэткуӄин.
ʔАачек нытимтиӈӄин ынык рыягнавкы.
ʔИрэткульын кэйӈын ʔаачека тиӈурнин.
Лыгэн йылӄынвэпы рыннин.
Ымыльо аймакыт лыгэтльагты ривлынинэт.
Тэӈунтымэвык ытльата ʔаачек ивнин:
Чымче варкыт гынин ытлыгын ынкъам гынин ынээльын, вэчьым нъыёпатынат, ӄэйвэты эчвэрагыргын варкыт.
ʔАачек ёпатгъэ.
Эвын-ым ытлыгын ӈаргын ныгатгаткоӄэн.
Лыгэн экык пыкитльэн льунин ынкъам ивнин:
Колё ʔамын гыт мэлгымнинэйгыт эккэйгыт?
ʔЭми ытля?
Гым кэйӈэ гинэнгынтээтлин.
Ынӈытэӄ ытля тыльун.
Чымче ныквыратваӄэн.
Таӈамынан ынкы ытлён нытваӄэн.
Вынэ ӄыгтыгыткы, ратанӈавӈэн, мынумэкэнмык,— ытлыгэ ивнинэт эккэт.
Эккэт эквэтгъэт, ытльантагъат.
Таӈымрэвля нэнтынэт ымыльо ынкэкинэт яаёлӄылтэ ымыӈ ылваймакыт нэрэтынэт.
Ынкатагнэпы ымыльо йычьэмрэт умэкэтгъэт ынкъам таӈычьыӈӈогъат чеэкэй нымытвак.
Энмэн ӄол гитлинэт вопӄы ытри ӄораӈы гэрынгииввылгылинэт.
ʔАмын гыт нырэӄигыт?
Ынӄоры вопӄы ынкъам ӄораӈы гаелырачвынленат.
Ӄаата вопӄы нинивӄин:
ӈалгылеты айылгатыркын ʔэӄэлиӈэтыркын ʔэгэты.
Гым-ым таӈонтымэты тэвииркын, гым этынва инэгитэркын эвиильигым.
Ымыӈ майӈыёокы гым онтымэты тытваркын, миӈкри ӄун гымык гыролмакы тывалёмыркын гымнин этын типъэйӈэльын.
Гырокы гымнин ӄэюу ӄонпы гытамо нэлгыркын.
Гыт-ым мэчичьу ӄупӄыльигыт, миӈкри ӄун малмалма чама ёома, ӄонпы гынрырэтыркын.
Гырокы гыт этъо айылгэты варкын, гынин ӄэюу нырульэв вама.
Ынӄоры вопӄы тылвавъеткынка эквэтгъи.
Энмэн ӄутти ганымытваленат гэтленъютэ.
Ытри гэӈэлвыльылинэт.
Ынпычьын пэнин ытръэч йылӄыльын.
Ӈэлвыл нывэгтилӄин, рэллёчга пойгэмтэльын ӈэлвылекы нылымӈэнаӄэн.
Наӄам эвыр ынкы рылгалык ныйылӄэтӄин.
Ӈинчьэн пэнин тылельын, нотайпы гэлейвыльэтэ ытлён.
Ӄол нэнтынэт найъонат мылыльа, энмэн увэчватынво.
Ынӄэн мылыльын пыкиринэӈу иквъи:
Вынэ вай микынэ рээн мынпойгыльанмык, гым вай увичвысӄивыльигым.
Вынэ кынмал,— ӈинчьэ татлыгнэн.
Элёв, ынанкэн гымнан янор,— ынпыначгын ӄолентогъэ.
Моогъат пойгыльатык.
Йылӄымылыльа лыгэн нинэркылеӄин пойгыльатыльын, ванэван нынрэӄэвнин.
Ӄынвэр пыкитльэ ивнин:
Гыт эгъюлеткыльигыт пойгыльатык, лыгэнитык рэӄыркын.
Ынӈин ивык, йылӄыльын мылыльын гэнэкэвкивлин ынкъам ынан пойгымчатконэн рэмкыльын эвыр ынкы тымнэн, наӄам эвыр ынкы пылыткук йылӄыӈӈогъэ.
Нэмэ ӄол нэнтынэт найъонат ӄолемылыльа.
Нэмэ ынӈин моогъат пойгыльатык ынкъам нэмэ тэӈуйӈэ рыннин.
Ынкы ынан ытлеӈи ивнин:
Гым тэквэтыркын ӄоленотагты, гыт ӈутку рапэлятгъа, гымнан гыныкы тыйылынэт мэчынкы гыёлгыргыт.
Ынӈин ивыплыткук ынпыначгын  йылӄымылыльын эквэтгъи гэвэты миӈкри.
Энмэн ыттъыӄэй ӄоленымэты ӈэвынъюсӄиквъи.
Рэмкык пыкирык, ʔыттъыӄэй тытлык ӄача вакъогъэ.
Ытлён нэтэнрэсӄивӈын.
ʔАмын мэӈӄокэнайгыт, ӄэйӈун рэӄыльигыт?
Вай-ым гым ӈэвынъюсӄивыльигым,— татлыӈыткогъэ ʔыттъыӄэй.
Валёмтык ӈэвыскэттури?
Гым-ым вай мъэликэтык,— иквъи, ӈинчьэн ӈэвысӄэт.
Эргатык инъэ ытльата татаӄъаӈыӈонэнат эквэтыльыт, ынан нинэтэйкыӄинэт прэрэмыт.
Эвыр льук тылянвык ʔыттъин пэнээльыт, ӄинэнинтыткуркынэт,— ивнин ӈээкык ытльата эквэтыльын.
Эквэтгъэт, ʔэрыкут ы’вэӄучитэ тылянвык нинивӄин, иӈӄун вайыӈӄы вай ынинэт ʔыттъыёлльат.
Ӈэвысӄэт тэӈвэлер гивэ рэӄын, лыгэн нытваӄэн.
Пыкэрыӄок ягнагъат тэтимкыльыт ʔыттъыӄэӄэгти.
Ӈэвысӄэт ӈынваӈэӈӈогъэ:
Раӈӈытаръоркынэтык ʔыттъыӄэӄэгти вэлер ныгтамъав гатвата.
ʔЫттъыӄэӄэгти нытэргатӄэнат, рагтыгъат ынкъам ытля нивын, иӈӄун ынъэӄэйынэ лыгъэткиӈ ӈэвысӄэт рэтыркынин.
Пыкэтльэты ʔыттъынапыӈэв ӈытогъэ, ӈавынйытравкэн пиӈинэӈ нинэнрыӄин.
Ӈэвысӄэтэ лыгэнитык рытагъевынэн, наӄам нинивӄин, лыгэнитык ӈавъыттъийӈын рэӄыркын нылелюлвыгъэн.
Илкэ ӄырэсӄикви,— никвъэн ӈэвысӄэт.
Ытръэч ытлён вэнлыги лыляпэты рэсӄиквъи.
Ымыӈ илкэ яӈагчейгот ынкъам аймыйгот рытык налвавын.
Ытлён тэйӈэтльук нылвавӄэн ымыӈ аймын льук лывавнэн, ӄынвэр ынан рагтык ымыльо ивнинэт:
Уйӈэ аймынвыка, ытръэч гымнан аймынвык тыльун ʔыттъывагылгын.
Мынйылӄэнмык, вытку ӈирэӄэвык рэвыргыргэтгьэ, вытку ынкы ӄынтогэ ӈаргыновты,— ʔывэӄуччитэ ивнин ӈэвысӄэт.
Ӈэвысӄэт эмӄынвыргыргык нынтоӄэн, ынан ванэван нинъэйвын лыги нылгынин.
Ӄынвэр ӈэвысӄэт ӈиру нэтчын ынкъам нэмэ панэнагты нэнльэтэтын.
Лыгэн ынӄоры пыкирык нэмэ ӄоленымэты эквэтгъи, нэмэ ӈэвынъюсӄиквъи.
Нэмэ пэнинэмил тытлык ӄача вакъогъэ.
ʔАмын мэӈӄокэнайгыт, ӄэйӈун рэӄыльигыт?
ʔАтав чит ӈэвытлепгичильигым, -  ʔыттъын татлыӈыткогъэ.
Ӈэвысӄэтти валемтык?
Мэӈин ипэ ръэликэтгъэ?
Вай-ым гым ʔатав,— ынанӈэнчьан иквъи.
Эргатык кыевык ытльата ӈэвысӄэт татакъагнэн прэрэма.
Татаӄъаӈыплыткок эквэтгъэт.
Ев-ев агагчыръольатка, янор пэнээльыт гынинэт минэнинтыткунэт,— ивнин ʔывэӄуч тылянвык энвилкэ итыльын.
ʔЫвэӄуч галгэкоргавлен.
Ярак пыкэрыӈок ӄэйъʔыттъыӄэгти ягнаръогъат.
Таӈымыльо нэналпынрыӄэнат гытолгытъоля.
ʔЫттъыӄэӄэгти ярагты ныръилемъетӄинэт ынкъам ытля нивын иӈӄун ынъэӄэйынэ нылгинытэӈӄин ӈэвысӄэт рэннин.
нинэнрыӄин йыкырга.
Ӈэвысӄэтэ пэнрынэн ынкъам ивнин:
Вынэ гыт ынпыӈэвигыт гаймаӈэн рарыгылвыгъа, гымнан пиӈинэӈ мынрыгъэн.
Илкэ рэсӄивийгут нэнтын, эвыт ытлён илкэ рэсӄиквъи.
Илкэ яӈагчейгот нэнтын, эвыт ытлён илкэ яӈагчегъэ.
Эвын лылепгъи, ярачыко таӈамалваӈ валын четлокот нытваӄэнат.
Илкэ аймыгъэ, наӄамлым ынан тэгнытэӈӄин аймын льунин.
Вытку ӈыраӄавкэнак выргыргэтык ӄынтогэ,— ынӈин ʔывэӄучитэ ивнин атчьатыӈок ӈэвъэн.
Эвыт ытлён ӈыраӄавкэнак выргыргэтык ӈытогъэ.
Эвын ярак ӄача нытваӄэн ӈалвыльиӈын.
ʔЫвэӄучь-ым ӈалвыльиӈык ӄача нытваӄэн, ытръэчтэгын ныгтиӈӄин ʔаачек.
Ынкы нытваӄэнат ӈинӄэйгинив, ытри лыгитэӈиръыльыт ынкъам лыгэтаӈӄонагльат, ытльайӈын лыгэтаӈкэтльан.
Ӄаат ныпанръачаткоӄэнат, ӄоръалтэ ныгтоӄэнат каврапылвынтэн.
ʔАмын-ым ʔыттъыёлкэн ӈэвысӄэт наӄамлым кыӈатыльатыногъэ ӈэнӈавысӄаттомгэты, миӈкри ытлён нивӄин, энмэн ынин ʔыттъыёлкэн ʔыттъыӄэй.
ʔЭквырга-ым миӈкри нъытван, ытлён чинит гъэӄэлтэтлин.
Энмэн ганымытвален Нутэӈэвыт (рэӄокалгын).
Ӄол итгъи Нутэӈэвыт эквэтгъи нотагты пэлыгэленвэты.
Нутэӈэвытынэ тылянвык рырынгиивнин кэйӈын, ынкъам ивнин:
ʔАмын етти!
Ии,— татлыӈыткогъэ кэйӈын.
ʔАмын гыт нырэӄигыт?
Вынэ вай ʔатаквымнан, пилигилильигым.
Гыт-ым нырэӄигыт?
Нэмыӄэй гым пилигилильигым.
Рымагтэты кэйӈын ынкъам Нутэӈэвыт вэтгавыӈӈогъат.
Чиниткинэт вагыргыт нытвыӄэнат, ӄынвэр Нутэӈэвытынэ кэйӈын пынлёнэн:
ʔАмын гынан ръэнут ынанайылго нинэлгигыт?
Вынэ гымнан амыргынан рэвымрэвыт ынанайылго нинэлгигым, миӈкри ӄун ытри гым тыляма лыгэчымчаӄайгыпы ныриӈэсӄычетӄинэт ынкъам гым колё нычеӈыттэтигым, лыгэн нынгынтэвигым.
Гынан-ым ръэнут айылго нинэлгигыт, Нутэӈэв?
Вынэ гымнан амынан айылго нинэлтигым тымкылевыт (ʔоравэтльан), миӈкри ӄун гым нылгичеӈыттэтигым ыныкагты.
Китаӄун гымнан мылӄырирынэт рэвымрэвыт.
Гынан-ым тымкылевытти,— ивнин Нутэӈэвытынэ кэйӈын.
Эпльэм микынэ мыкыӈ вальыт ранмыгнэнат?
Эченур ынӈэ апэнрыка тымкылевыт, микынэ ляйвыма нинэнрыӄин каӈэгты вальын рыннылгын ыннанмынга.
Гынан ӄыпэнрыгын тымкылевыт, ʔэмитлён ӈайыткынгыпы нылёйвыӄин ынкъам ӈэранмынга нинэнрыӄин волвакы оттылгын (пойгын),— рымагтэты нинэнинъэйвыӄин Нутэӈэвытынэ кэйӈын.
Вэтгавыплыткок, ытри амъянра эквэтгъэт.
Авынтыляма Нутэӈэвытынэ льунинэт ӄэгрэвымрэвӄэгти ынкъам ынӄэнат тымытконэнат.
Омакатынвылӄылеты эквэтгъи.
Еп кэйӈын нэнарэрӄэн.
Кэйӈын нылеӄин рымагтэты.
Люур ынан льунин пойгыӈынратыльын ӈайыткынгыпы ʔоравэтльан ынкъам чемгъотваӈӈогъэ: Этъыманы ӈотӄэн тымкылевыт Нутэӈэвытын тувъё?
ʔАмын-ым кэйӈэ пэнрынэн ʔоравэтльан, ʔоравэтльата пыкитльэн кэйӈын пойга тынпынэн.
Ӄынвэр кэйӈын атынвыльын ʔоравэтльэпы эквэтгъи.
Кэйӈын риӄукэтэ рырынгиивнин, эвын-ым ынин атын нымутлытъыӄин.
Эми рай гынин тымъёлӄыл?
ʔЭтки энмэч тытъылыркын, ӈавъельой.
Этыӈан, ӈавъельой, чамъам гынан нъинэнмэлевэтын?
- иквъи кэйӈын.
Вынэ итык эвысӄэткэ ритыркын, мэчынкы тырэнмэлевэтгыт.
Вынэӈ ынан мынмэлевэтгыт, ытръэч-ым вай гымнан инэнмэлевэтык нэнаяайгым выквытгылявӄай.
Виин гыт ʔатчама ӄууркиркын, гым-ым ӈаеты мыквынтагъак,— ивнин Нутэӈэвытынэ кэйӈын.
Аны ʔатчама кэйӈын нуттынумэкэвӄин.
Нутэӈэвыт-ым ӈэйык ныквыномакавӄэн.
Нутэӈэвыт етгъи.
Ынан гэнумэкэвлин таӈамэвлыӈ вальын выквылгын.
Нутэӈэвытынэ пэнъёлгын ръюнэвнин ынкъам выквыт рытгылявыӈонэнат.
Эчги выквыт ымытгылята итгъэт, риӄукэтэ кэйӈын ивнин:
ʔАтав вайынрэ пэнъёлгэты ӄэймэкви.
Аны риӄукэтэ атын гылетыльэ выква гэнатыёйвылен.
Тъылкамагральын кэйӈын риӄукэтэ ивнин:
Вынэ лыгэн гытгытэ ӄытваркын ынан рэмэлеквъэ.
гъэ, наӄам нывэтгавӄэн: Рэӄулымӈэ тыраӄамэтвагьа, рэӄулымӈэ тыраӄамэтвагъа!
Эчги ӄамэтваӈӈогъэ, риӄукэтэ льунин тылельын ʔэгычгын.
Ынан ʔэйӈэвнин ʔэгычгын.
Ӄыетги мынӄамэтвамык, ӈотӄэн кэйӈын гымнан ганмылен.
Ынӄоры аны колё гаӄамэтваленат.
Гытъыльын ʔэгычгын нылгэӄамэтвальатӄэн, ӄынвэръым ʔэквырга паагъэ.
А’мын виин гым ратан ӄамэтвак,— ʔэгычгын иквъи.
Ынӈатал-ым гыт тэӈыльигыт; ʔэрыкут гымнан гыт тъэйӈэквыт ӄамэтванво, ӄытлыги-ым лыгэнитык.
Нутэӈэвытынэ ивнин.
Аны лым ʔэгычгын гамголен ӄамэтвак; рыпэт ӄынвэр ынан лывавыӈонэнат  титӄэтык тэкичгытъулти, миӈкри ынан нэналвавӄэнат  титӄэтык эмъэнӄэвэ.
Ӄынвэр ʔэгычгын Нотаӈавытына иквъи:
ʔАмын виин ратан ӄамэтвак, тъэнӄэквъэк.
Ынраӄ-ым ӈоонрэ ӈайыткынэты амраӈкэянвэты мынйылӄычӄивмык.
Ытри ӈайыткынэты эквэтгъэт.
Ӈайыткынык пыкирык, Нутэӈэвытынэ ивнин э’гычгын:
Гыт эвычаӈӄач ӄыйылӄэтги, гым-ым гынык гыргоча.
Аны гэйылӄэтлинэт ʔэнӄэвыльыт.
Ӄынвэр авынйылӄатэты Нутэӈэвыт ӄутгъи ынкъам эквэтгъи.
Ынан тылянвык льунин пэнээльин ваны, миӈкы нытваӄэн нымэйыӈӄин кокайӈын.
Ынӄэн кокайӈын рыльэтэннин ʔэгэты йылӄыльэты.
Пыкиргъи Нутэӈэвыт — ʔэгычгын панэна ныйылӄэтӄин.
Чимгъуплыткук Нутэӈэвытынэ ʔэгычгык ӈойӈык рытрилнин кокайӈын.
Пылыткук Нутэӈэвыт пиӈкугъи ʔэгыткынэты гаӄолема:
Вынэ вай ʔоравэтльата найъомык, эӄылпэ ӄыгъекви мынгынтэвмык!
Аны ʔэгычгын гэлӄутычӄычетлин ынкъам гэръилеквэтлин.
ʔЭгычга лыгэн выквыткоеквэ нинъэмэтӄи кукэӈы ынкъам нывыргыргыръуӄин.
Выргыргэ колё ныпытӄийыӄэвӄин ръилемъетык ʔэгычгын.
Ӄынвэр ытлён ӈэйык рымагтыгъэ.
Миӈкри ӄун нивӄин, иӈӄун ытлён ӄэглынангэт ʔоравэтльата кылельэтыркынин.
Ӄынвэр кокайӈа ʔигин налгыӈойӈын рылыпъэннин.
Вынэ ӄэйӈун Нутэӈэвытынэ инэтэмъюӈгъи.
чимгъугъи ʔэгычгын ынкъам анӈэнайпыгъэ.
Нутэӈэвытынэ-ым чиниткин лылялгын ванава гэнэймычӄэвлин.
Иъам гынан гым гинэтэмъюнлин?
Гымнан гыт игытӄэй тырэнугыт!
Алымыӈ гымнан гыт ванэван мытэмъюӈгыт, миӈкри ӄун гымнан гыт вытку тыльугыт, чама ʔаӄатамъёӈыткоӈ ʔэтки гымнин лылялгын тъылыркын.
Вынэ вай гым ʔатаквымнан,— ʔэгычгын иквъи ынкъам рымагтэты эквэтгъи, ынӈин ивыплыткук.
ʔЭгычгын ымы эвэккэ гэнъэтлин.
Ынан элвэльин рэӄокалгын тымнэн.
Энмэн тэленъеп ӄутти гэгтылинэт мурыкэкыльинэт ʔаӈӄата ивинильыт.
Ытри ганомленат ӄулинутэк.
Ытри айылга ванэван нымнымэты нылӄытынэт.
Ӄынвэр ӄээӄын вак ытри вэтгатгъат ӄытык нымнымэтыӈ, ӄэйвэлым ымыӈ ытри наранмыткоӈынат.
Ытри нымнымэты ӄытгъэт.
Ӈыпэльыт ʔоравэтльат ямгаярак нынрэмкыльэвӄинэт.
Ванэван ʔынынтэрмэчьыӈэвынэт.
Ӄолерак вальын ʔаачек, эмытъэт ӈэвыгйинрэльын, этынва левтыръэйипнин айватагнэты.
Эчги йъонэн, аны ʔаачек гэтэнӈыткулин.
Чымӄык ʔаачекыт чыгэчеквъэт ынкъам тэнмавыӈӈогъат гынтавынвэты.
Ӄолеайвэча, эчги ымыльо йылӄэтгъэт, ӈытэтыльыт гынтэквъэт ярагты.
Ярак пыкирык аны ытри гамӈылтэлленат, нынумэкэвӄинэт ымыльо эрмэчьыт, мылыльыт, иӈӄун ытри нырыннонат.
Эквэтгъэт рыннольыт.
Ӄол рыннольыкэн йыӈатватгъэ, ытри нылеӄинэт йыӈэчыку.
Ымыӈ чымчеӄэйкинэт ванэван ръэнутэт нывытрэтынэт.
Тэрмэчьыӈыльин нымным налгэтаӈынвэчгавын.
Таӈымыльо ʔоравэтльат нанмытконат.
Нэльун айваръайепыткольын ынкъам нэмыӄэй ынӈин нэнтын.
Ӈэмыӄэй йъок ытлён тэнӈыткугъи ынкъам въигъи.
Таӈымыльо кымиӈыт рольянвыт нэпиринэт ынкъам ярак пыкирык танлымынӄэнына нанчыганчавынат рымайӈавынво.
Ӄол ынӄорыӈ ӈэвысӄэтӄэй Ӄачап рэтынваннэн чавчывата.
Ынӄэн чавчыв гээвэты муулӄытгъи.
Ӄонпыӈ ытлён гыпильу нылгыӄин.
Чама ытлён ривыльу нылгыӄин.
Ынкы чавчывэн экык тъылыӈогъэ ынкъам ʔывэӄучитэ ӈэвъэн ивнин:
Энмэч ытлён ӄытилгэвиръыӈгын.
Ӈэвъэнэ ӈэвысӄэтӄэй нэнанъотавӄэн, ытръэч ʔывэӄуч нъараӄатӄэн, миӈкри ӄун энмэч мэлевыльын экык.
Ӄынвэр ыныгӈэвэ тэйкынинэт тэӈэмнилгыӄинэт эвиръыт.
Эчги пылыткунинэт эвиръыт, ʔывэӄучитэ ӈэвъэн ивнин:
Ӄолеравэвынвык мынынмыгъан ӈэвысӄэт, энмэч ялгытыӈок ныйпынэнат  турэвиръыт, ымыӈ ялгытыӈок эвнэнъюкэ нитын, нылгинымэльэв ӄынӄамэтвавыркын.
Ялгытыӈок ӄлявыл ривыгъи, ӄэйвэ ӈэвысӄэт нъэнӄэтӄин ярак кивык, ʔэквырга вэнлыги ярак нэныткивэтын.
Эчги ʔывэӄуч ривылӄытгъи ӈэвысӄэтэ Ӄачап ивнин:
Ытлён вай гыт наранмыгыт.
Гынан ӈотӄэнат тэӈилгэвиръыт ӄыйпыгынат.
Гымнан пытляӄ тырэнэрэнӈын ʔэчуулгын ынкъам гыныкы ръэтгыпийгот тарэнтыӈын.
Лыгэн ынкы ръэтъеквэ ӄыгынтэкви.
Эченур ынӈэ эпыннэвкэ, пэнинэмил ӄыкоргычьатыркын, ытлён нэрэчичеквыт.
Эргатык ытри ялгытгъат.
Ӄээӄын тылек ӈэвысӄэт ӄаарагты лылепгъи ынкъам иквъи:
Ынӈатал ʔэчуулгын тынэрэтын вынэ, Ӄачап, ӄыръэтгыпгын ӄырым ыяа нэрэтын.
Вынэ гымнан мыръэтгыпын,— иквъи ʔывэӄуч.
Мачынан Ӄачапына ныръэтгыпнэн; ытлён гэкэвлин лейвык.
Ӄачап эквэтгъи, ӄытлыги ипэ гынтэквъи.
ʔАтчак лывавык, ӄлявыл эвыӈӈогъэ, иӈӄун ынан гэкэӈэ раръэтгыпӈынэн.
Ӄэйвэ Ӄачап нывэтгавӄэн, ытръэч гэкэӈыльын ныйӄытчоӄэй эймэвык, ӄынвэр вэты йъоӈӈонэн.
Ӄачапына йъонэн ралӄаӈын ынкъам, пэнъёлгык ӄача арычганма, пэнъёлгын ивнин:
Ӄэнанатчыӈатгэ, ʔатавлыгэн гымнан гыт тынмигчирэквыт.
ʔЭтки гым наръэтгыпыркынэгым авынральа.
Ӄлявыл пыкиргъи.
Аны гавэнварэтлен, ытръэч ытлён тэгмэтэквъи винвыльук.
Тэгмэтэвык винвыльук, ытлён пэлӄынтэтгъи ӈавъанэты.
Нэмыӄэй Ӄачап рымагтэты эквэтгъи.
Аны ӈавъёлгын нылеӄин.
Тыляма ынан льунин тылельын ӄлявыл ынкъам ӄынвэр йъонэн.
Ӄлявыля ивнин:
Морыкагты мынылӄынмык.
Ытръэч ынраӄ мургин нэнэны нытъылӄин, рыпэт икутъэче мытыткивмык эйылӄэткэ.
Пыкиргъэт ярак.
Эвын-ым нэнэны ӄонпы нытэргатӄэн, таӈванэван нывйитвын.
Ӄынвэр Ӄачап ӄлявыля ивнин:
Ивкэ киткит ӄыкынъюркын, ынан пэтле ӄыныгъевыткуги, виин мури мынтъирэткумык.
Ӄачап вэтгыры вагъэ.
Тумгыт йылӄэтгэт.
Ытлён ныкынъюӄин.
Нэнэнэӄэй ванэван нывйитвын.
Нэкэм эчги ʔывалӄагтэ нинэнйиӄинэт этъо ынкы нэнэнэӄэй нытэргыръоӄэн.
Ӄынвэр гитэнин.
Эвын ы’валтэ ръырыӄэ гакытвыленат.
Ынан мэрынрэӄэй рэмутэтъюнинэт ръылӄыт ʔывалгыпы.
Пылыткук ынӄэн, нэнэны вээтвычьатыӈагъэ ынкъам ӄынвэр лымкэтгъи.
Ымыӈ Ӄачап йылӄэтгъи.
Ӄлявыл кыеквъи, эвын таӈавъеткынка нытваӄэн нэнэны.
Ытлён чеӈыттэтгъи, нивӄин этъым энмэч въигъи.
Палёмтэлнэн.
Эвын нывъентоӄэн.
Мэрынрэӄэй ӈэвъэн рыгъевнин.
ʔАмын мургин нэнэны нылымкэтӄин ынкъам ымыӈ ӈэврэмкыльын ныйылӄэтӄин.
Мачыргынан виин ныйылӄэтыркынэт, энмэч мури ӄээӄын мынйылӄэнмык,— ӈэвъэн ивнин.
Вытку тэӈэмтынэвык кыеквъэт.
Панэна ӈэврэмкыльын ынкъам нэнэны ныйылӄэтӄинэт.
Рэӄэ мытралпынрыӈын кыевык Ӄачап,— ӄлявыля нинивӄин ӈэвъэн,— нэлгэ вэчьым лым тааӄата?
Вынэ гым ынӈэ рэӄэ эналпынрыка, гымнан ванэван мынрэӄэвын нэнэнэӄэй, ытръэч тынильэтын.
Вэнлыги ытлён таӄъата налпынрын ынкъам ӄээӄын имтильэннин ӄлявыля Ӄачап.
Ӈоонко тылек, ытри янра эквэтгъэт.
Ӄээӄын тылек Ӄачапына рытаалгылявнэн ӄлявыл, эвын кэйӈын.
Ваамыйӈын Ӄачапына йъонэн.
Ытлён эмурэтылетэ ӄынвэр ваамръэляк гэлелин.
Ытлён ваамлыӈкы йылӄэтгъи, миӈкри ӄун ныӄылӄылетӄин ʔирык.
Эвыр Ӄачапыӈо ритгъэ, моргынан ытлён мынъынъирэтын,— валёмнэн вэтгавыльыт Ӄачапына.
Ӄачап лылепгъи.
Эвыр ынык ӄача нывэтчатваръоӄэнат ʔаачекымкыт.
Миӈкри нылейгыт?
Ечьамэттомгэты,— татлыгнэнат ʔаачекыт.
Вынэ гыт мытрэнъирэтгыт.
Лыгэн вайыӈкы ӈэйык рымагты варкыт гынин райъонъёттэ, - нэнинъэйвын ытлён.
Ӄачап нэнъирэтын.
Эвын гитэнинэт игыткинэт ʔаачекыт, ӄытлыги ытри ӄэтчанрот.
Ӈэвысӄэт Ӄачап пыкиргъи нымнымык.
Наӄамлымӈэ лыгэтаӈычьыӈӈогъэ нымытвак.
Митъэ лыги ӄытчыгыткы: вэнратгыргын нымэлӄин.
Энмэн ӄол ӄлявыл ӄаальатынвэпы нырагтыӄэн.
Ынан нинимтиӄин пойгын.
Нывулӄытвиӄин.
Энмэч ытлён гагчава гэнъэтлин, ныволӄыгагчавӄэн.
Люур ынан льунин ынпыначгын, тымкыткынык вакъотвальын, наӄам лыгэпэтывтычгыльын, ымыӈ ратамвытычгыкэн пучьэт гэлгичимиръэтлинэт, лыгэн-ым лейвыткульыӄэй.
Ынӄэн-ым ръэкин?
Вай-ым мынгыпаткэн яаёлӄыл,— татлыгнэн ʔоравэтльата.
Китаӄун ӄинэйылги, мынчичьэтгъэн гынин кэӈунэӈ,— ивнин ынпыначга ӄлявыл.
Ӄлявыля йылнин пойгын ынкъам люур ынпыначга выквык пойгын рыпытковъевынэн.
Плыткук ынӈин рытык, ӄлявыл ивнин:
Вынэ волӄын тылеркын, ʔатав ӄылеркын.
Нэмыӄэй гым тырэквэтгъэ лыгэн гынык вэнвыеквэ.
нэ о’равэтльата пиӈкульэ пойга лымынӄо нэнатынпыӄэн кэйӈын.
Ӄынвэр лыгэн кэйӈын ʔоравэтльамэл вэтгаквъэ:
нэ о’равэтльата пиӈкульэ пойга лымынӄо нэнатынпыӄэн кэйӈын.
Ӄынвэр лыгэн кэйӈын ʔоравэтльамэл вэтгаквъэ:
Колё ʔамын вынэ тытъылыркын, ратанӈавӈэн, вэлер игыт гымнан лыги тытчын ръэкин ынӄэн пойгын.
Ӄытлыги ытръэч эмпэгчинэ ʔоравэтльагты кэйӈын гапэнрылен пойгыльэты.
Ынӄэн ылвылю гъурэтлин ʔэнтагныткынык.
Ӄэюу йытонэн.
Нинэнмылюӄин.
Ӈойӈыльа тымнэн ытля ынкъам чит, ытля тымыплыткок, ӄэюуӄэй йъонэн, ытръэч ӄэюутэ ивнин: ʔАмын юргыльигыт.
Янот мымэйӈэтык≫.
Ивнин янот: Эченут ынӄэн лёльолгын ӄынпэляквын ытльэн≫.
Ынӄэн рырынувнин чама ʔыттъымыт пэлянэнат.
Ӄэюуӄэе лёльолгын нэнайъоӄэн ынкъам гыролмакы ныръилемъетӄин.
Мэйӈэтгъи, лыгинъытвигъи, ытръэч лыгиӄупӄыльыӄэй.
Ынӄорыӈ йъонэн нойӈыльа, ивнин: Ынӈатал нырэӄигыт, иъʔам эмэйӈэткыльигыт?
Опопы Ӄопӄыгыргыно ӄитги≫.
Ӄэюутэ ивнин:
Миӈкри ӄэльо ватапъянвэты инэнльэтэткыльигыт, ӄонпы лыгэн кыкватлёльойӈык ӄача тытваркын.
Ынӄоръым лыгэн ватапъянвэты рыльэтэннин.
Пэлянэн, ӄоныръым ӄунэче йъонэн, эвын галгачьатычгатлен, галгэмайӈатычгатлен.
Наӄамлым ынкы ивнин:
Игыт-ым гым тырэмэчгынкэвы.
Кылельэннин.
Лыгэн-ым онмываамъёлгык ӄэюу ʔычӄагтатгъэ, ӈойӈыльын чит энанӈатгъэ, ытръэч лываквъэ, гыткамчаткогъэ.
Ынӄэн ӄэюутэ пэлянэн ынкъам ынык тумгык ʔэчетгъи.
Ынкъам лыгэн ынанармачьиӈо нитӄин ынкы.
Ӄулилвымкыкин армачьиӈыт кынмал нэймэквылгыӄинэт.
Ивнин Майӈычьиӈа выёльын:
Китаӄун Ӄопӄыгыргын ӄыльусӄиквыткы.
Миӈкри нъэлгъи?
Иӈӄун амравэтʔанӈа, ивнинэт:
Миӈкри ӄун Ӄопӄыгыргын ӄулиӈэлвыльык ынанармачьо нитӄин.
Нэльусӄиквъэн.
Рагтыгъат ынкъам никвъэн:
ʔЭтки Ӄопӄыгыргын ынанкылпаӄачык ръэптыӈын.
Ынӄоры Ӄопӄыгыргына ынинэт выёльыт тыӈивынинэт, ӄырэрынво Майӈычьылвайӈын.
Ынӄэн рагтыгъат нэмыӄэй.
Ярак пыкирык нивын:
ʔЭтки нымэйыӈӄин, рыпэт тиркытир рынна нинэйпыӄин.
Ӄопӄыгыргына ивнинэт:
Вынэ мачынан.
Вэлер мынтааӈыткочӄэвмык.
Ӈан-ым эквэтгъэт гэтумгэ Майӈылвайӈына.
Пыкиргъэт.
Ӄэглын нылгинымэйыӈӄин, ӄэтэв-ым майӈылвайӈын.
нинэниттилетӄин.
Ынкъам Майӈычьиӈэн тумгыт нинивӄинэт:
Онмыӈавыт яайӈава нъэлык эвнъэнӄэткэ!
Ӄынвэр эвыт Майӈычьиӈын пэӈъивэтгъи.
Лыгэн Ӄопӄыгыргына лыгэнролылтавыӈӈонэн ынраӄ ытлён.
Ынраӄ Ӄопӄыгыргынэн тумгыт нивӄинэт:
Яайӈавыт онмыӈавыно нъэлык эвнъэнӄэткэ чевмыватапа!
Лыгэн ынӄэн ӄынвэр тымнэн Майӈычьиӈын — елыйӈын ʔэмэтэ гэтчылин, тэнтинин-ым ынӄэната Майӈычьиӈын гэвъилин.
Лыгэн Ӄопӄыгыргына ӄэглынангэт рыръэлевнинэт яайӈавынынтэ ченэтӈалвыльэты.
Лыгимкэтгъи ӈалвыльиӈын.
Ӄулиникэк ынръам вай нырачвынръоӄэнат  ӈойӈыльыт риӄукэт, пипиӄылгыт, йильэт ынкъам ӄутти.
Рачвыӈынвык нэгрулмыгъэн ӈирэнкивык урэльын ӈэгны.
Янот чегкынмал нылеӄинэт, наӄам ӈойӈыльыт ынкъам Ӄопӄыгыргын гэтумтэ.
ʔЭквырга-ым нэмэ Ӄопӄыгыргына гагачачӄэвленат.
Льук выялчыӈын, пэпэӄылгынпыначгыӄагтэ нивӄинэт:
Лыгэнитык-ым вайыӈӄэнат Нотармэ.
Пипиӄылгэ чиниткинэт эвынинъыльыт нотармэно нылгыӄинэт.
Ӄытлыги тыляма ганъегъенторъовленат нотармэнтэ.
Ынкатагнэпы Ӄопӄыгыргын ымыльорык лыги гэтчылин ынанармачьын ынкъам ынанэнъычьын.
Энмэн ӄол ӄлявыл ӄонпыӈ пэнин ривыльын, наӄам эмӄынривык эвыр нъэгынтыватӄэн тэӈэмйылӄэ.
Ӄынвэр ытлыгэ ʔэйӈэльэнин ынкъам ивнин:
Иъам ытлён гыт тэӈэмӄынривык ʔэгынтыватыльатыркын?
Ӄынвэр ынӄэн гынан тэӈэмйылӄэ ымыльэты ӈэлвыл рэткуӈын.
Ӄол рыннин ривыльын ӄлявыл ʔигӈэвысӄэтэ йъонэн.
Ӄлявыл-ым, амкоргава ӈавысӄатэты, ванэван нивын, этъым ӈотӄэн ʔигӈэвысӄэт, эмитлён ӄонпыӈ ытлён эмӄынривык тэгинӈэтыльын.
Ӈэвысӄэт гиину лыгнин ынкъам рэвырагтык рырагтаннэн.
Эргатык матальа амӄынӈыток нинэльуӄинэт тымъёттэ ӄорат.
Ӄытлыги ынӄэн ӈэвысӄэт нытэгинӈэтӄин.
ʔЫвэӄуч рэвынвык вама, ӈэвысӄэт чикинъэ лыгэн ныпириткуӄин.
Ӄынвэр матальын, амӄынэргатык тымъёльок, эмӄэлелвынэ чемгъоӈӈогъэ: Ынӈатальым ʔины колё нывинӄин, лыгэн ярак ӄача тэгинӈэтыркын.
Игыр лыгигынрыру тырэлгыӈын ʔигын тэгинӈэтыльын≫.
Эчги ʔывэӄуч ривыгъи, нэмэ ʔигӈэвысӄэт чикинъэ кыеквъи ынкъам лыгэн тэгинӈэтгъи.
Ынпыначга льунин ӈэвысӄэт инэнлювлевыльын, ынан нинэгитэӄин патгыргэпы ынкъам лыгэн рэӄын люӈивэ рыннин, ӄынур-ым люнльутэ рыннин, ытръэч экык, рэвынвэпы етыльын, ивнин:
Колё ʔамын гынин ӈэвъэн нымэлӄин.
Иъʔам ӄаат нанмыӈӈонат, ытлён мурык нъалтагнэпы?
Аны ʔигӈэвысӄэтэ талваволӄытвэтагнэты нэнапалёмтэлӄэнат элгааткоӄолельыльыт.
ʔАтчак лывавык, ʔигӈэвысӄэт ӄаарайпы ʔурэквъи ынкъам эвын таӈамынан нытваӄэн, ытръэч ӄаарак камлелыӈ мымлымкын нылгэлгааткоӄэнат.
ʔИгӈэвысӄэт колё ганӈэнайпылен ынкъам гаръэтгыплен моольэты.
Тэгмэчынкы, катам торчаёма, ынпыначга ынкъам эккэтэ навалёмын ʔирэвыргыргын ӈэлвыльин.
ʔИгӈэвысӄэтэ ӈэлвыл лыгэн ӄаараӈӄачагты кээчьивынин.
Таӈымтыляеквэ колё нэналгэнмыткоӄэн.
Ӄынвэр ӈэлвыл еп ымыӈ ӄаарак эныпкирэткэ тэнтылеткутэ рыннин.
Ратчылгык ӈэйкин нытлытваӄэн гаӄаёома вэӈкэнрув.
Люур ӈэнри ӄытгъи нувӄин ʔины.
Чит ӄораӈы ʔирэркын, ытръэч ӄэюу кэтъонэн.
ʔИны эймэквъи ӄаагты ынкъам иквъи:
Гыт гаӄаёома мынугыт.
Чемгъотвагъэ ӄораӈы ынӄорыӈ иквъи:
Янор мынтумгылӄырирэнмык.
Ыныкит гыт рэтумгыльугъэ — гаӄаёома ӄинэнуги, ыныкит гымнан тумгытум тырэльуӈын, ӄырым гым ӄинэнуги.
ʔИны чемгъоӈӈогъэ: Эвыр ӄаата тумгытум рэльугнин, ӄымэльым ӈирэргэри тырэнуӈынэт.
Гымнан-ым ӄырым тумгытум мылӄыриргъэн, юрэӄ рэналпоттыгъа≫.
Чимгъуплыткук, иквъи:
Эвыръым.
Ытри амалвагты эквэтгъэт.
ʔИны лёнтомгырэра итгъи, ӄораӈы-ым ʔоравэтльэты ӄытгъи ынкъам иквъи:
Ӈирэмури мынтумгэвмык, ымыльо ʔэӄэльыт уйӈэ мынынтыркынэт.
Ынӈин томгыльатыӈӈогъат ʔоравэтльан ынкъам ӄораӈы.
Ӄол итгъэт амноӈэты эквэтгъэт ӄораӈы ынкъам ʔоравэтльан.
ʔИгэ льунинэт ынкъам ӄораӈы пынлёнэн:
Мэӈин ынӄэн?
ʔИны гырыноӈэты иквъи: Тымӈатомгыка тырэнунтык≫.
Ынӄоры-ым ӄораӈы пэнрынэн, ытръэч ʔоравэтльата ʔины тиӈурнин.
Эмъʔэӄэчеӈыттэтэ ʔины рыпэт гавнытколен ынкъам гачеваровлен.
Ынӄорыӈ-ым эӄылпэ гынтэквъи.
Ӄораӈы ынкъам ʔоравэтльан колё гагтытанӈытколенат.
Ӄунэче ӄораӈы ӄэюульын льунин ʔигэ ынкъам ивнин:
Мынугыт.
Ӄораӈы татлыӈыткогъэ:
Амгымнан ӄинэнуги, лыгэнитык ӄэюуӄэй ӄупӄыльын.
ʔИгэ тымнэн ӄораӈы ынкъам рунин, нычимгъуӄин: Гым игыт тъэнӄэквъэк ӄамэтвак, чама ӄонырыӈ ӄэюуӄэй еп ныппылюӄин, опопы ынан гивиӈит галяк мынугъэн≫,— ынӈин чимгъуплыткук ӄэюу ивнин:
галяк мынугъэн≫,— ынӈин чимгъуплыткук ӄэюу ивнин:
Гивиӈит галяк гым тырэетгъэ ынкъам тырэнугыт.
Игыр-ым гыт вэты ӄыгтыватапоркын ынкъам ӄымэйӈэтыркын.
Ӄэюу валёмгъэ ынкъам вэты нымкъэв ныватапоӄэн чама ытлён нырэрмэвӈыӄин, ытлён ӄонпыӈ ныръилемъетӄин, нинэпиӈкуӄинэт вээмӄэгти.
Галяк гивиӈит, ӄытгъи ʔины.
Вынэ мынугыт.
Киткит виин ӄъатчагэ, миӈкри ӄун ӄупӄыльигым,— пээчваӄ татлыӈыткогъэ.
Яврэна тырэетгъэ,— ивнин ʔигэ.
ʔИны эквэтгъи, ӄораӈы-ым рымагтэты рармавӈыӈӈогъэ.
Энмэч ынан уттыт пэӈкоӈӈонэнат, энмэч инъытвигъи.
Нэмэ галяк ыннэн гивиӈит ʔины етгъи.
Игыр-ым ынӈатал мынугыт,— ивнин ʔигэ.
ʔАмын еп ӄупӄыльигыт, яврэна наӄамлым тырэнугыт.
ʔИны ӄээӄын чимгъугъи ынкъам вэтгатгъэ.
Ӄораӈы нэмэ рармавӈыӈӈогъэ.
Ӄынвэр ынан пэӈкоӈӈонэнат ӈэгти, вээмыт, ымыӈ вэтъатык уттыт рыпэӄэттавыӈонэнат.
Гивиӈит галяк, ӄораӈы нычимгъуӄин: Ынӈатал-ым игыт ʔигэ ринэнугъэ≫.
Ыннэн гивиӈит галяк ʔины гэчимгъулин, иӈӄун ӄораӈы вэты мэйӈэтгъи, тагноӈ нъэлгъи, ынкъам йъонэн.
Янор ӄэнайъогэ, ынӄорыӈ вытку ӄинэнуги, итык ынӈин ӄырым эвын ӄинэнуги, ыныкит айъока гым ринэнтыгъэ, гыт тыранмыгыт.
ʔИгэ пэнрынэн.
Ӄораӈы маёлгыткынэты пиӈкугъи.
Пытӄыпэнрык ӄораӈы ӈаеты пиӈкугъи.
ʔИны галвавыӈолен валеркылек.
Ӄынвэр ʔины элвэтиӈэтэ нъэлги тылек, панэна нывэлеркылеӄин.
Ынӈин вол- ӄытвэтагнэты ӈаеты тылегъи, миӈкы ӄораӈы нъатчаӄэн ыныкы.
Вулӄытвик, ʔины пыкиргъи ынкъам ӄаата ивнин:
ӄытвэтагнэты ӈаеты тылегъи, миӈкы ӄораӈы нъатчаӄэн ыныкы.
Вулӄытвик, ʔины пыкиргъи ынкъам ӄаата ивнин:
Эвын чамъам рэнанмыгъа, опопы ынӈин ӄинэнуги.
Эченур ынӈот ӄытвэтчагэ, ынӄорыӈ гымыкагты ӄыпэнрыткогэ.
Ӄораӈы ӈайыткынык вэтчагъэ.
Эчги ʔэйӈэгъи, ʔины лыгэӄылпэ пэнрыткогъэ.
Эчги ʔины эймэквъи, ӄораӈы рултысӄычетгъи ынкъам ʔины эрэтгъи энмэпы.
Ынӈин ӄаата уйӈэ рыннин гытлильын ынкъам тутъыльын ʔины.
Энмэн тэленъеп ӄутынин гатвален тэӈыннэн ӄораӈы.
Ӄаата нэнагтывэнратӄэн чиниткин этын, йъарат льэлеӈкы таӈайгыпы.
Ыргынан таӈымыльэты эмнуӈин лыги гэтчылин, миӈкри ӄун ыргынан ӄонпыӈ ляйвынво эмылгивык.
Ӄынвэр ӄораӈы рылӄыгъи, лейвык рулевык, ӄынвэр атынӈапка нъэлгъи ынкъам аргатка.
ʔОравэтльан ӄувчемгъоӈӈогъэ, иӈӄун ытлён эвинрэтылыыкэ нъэлыркын, миӈкри ытлён рымагтэты ранымытвагъа эвинрэтыльыкэ.
Ынӄэн чемгъогыргын ʔоравэтльэн, ӄынур валёмнэн ӄаата ынкъам ивнин ʔоравэтльаелымэл:
Эвыр рэлеръугъэ, равтатгъа, чеӈэр ръэкинэйгыт этынвэгыт, гым ӄинэӄэтвыги.
Эченур гымнин мутлымул тэӈынӈэ нутэсӄык эныргэлеткэ.
Ымыӈ рилӄырил гаямгама ынкъам тэкичгын гымнин ымнота ӄынтыгынэт.
ʔЫттъымыт-ым тэнрымӈуплыткук ӄытэӈынлывэтгынэт.
Ӈэръйъилгык эмгынунныкитэ вылтыёмромкэты ӄылӄытги, ынкы ӄыӄаарымъʔайӈаткоркын.
Ынанъʔаёк эвыр гымнин вэтгав рэтэӈыркылеӈын, юрэӄым ӄырым ӄыгытъэтги.
Вытанмэч этынва ӄораӈы эйминнин.
Таӈымыльо вэтгавыт ӄорэн нинэркылеӄинэт ʔоравэтльата.
Ӈэрйъилгык, эмгынунныкитэ нъэлык, ʔоравэтльан ӄытгъи вылтыёмромкэты ынкъам ӄаарымъайӈаткоӈӈогъэ.
Люур ынан валёмнэн тынвыргыргын.
ʔОравэтльан йылӄэтгъи.
Эргатык инъэ, кыевык, ʔоравэтльан лылепыткугъи, ынан льунин нылгинымкыӄин ӈэлвыл.
Ӄытлыги ынӄэн пууръу рылӄыльин чымӈэн.
Ынкатагнэпы ʔоравэтльан ӄонпын ӈэлвыльынӈэгъи.
АӇӃАЛЬЭН ЛЫМӇЫЛТЭ (стр.
Илгиръыльын
Стр.
Ӄол итгъи ивнинэт ӈэвъэнти:
Ганымытвален илгиръыльын ӈирэнӈэвыльын.
Ӄол итгъи ивнинэт ӈэвъэнти:
Китъам ӄытэйкыгыткы эвиръыт, ытръэч ымыльо нилгыӄинэт.
Ӈэвъэнти лымаляквъат.
Нэтэйкынэт нилгыӄинэт плекыт, иръын, ӄонагтэ, къэли ынкъам лилит.
Гэвулӄытвилин.
Ӄлявыля йыпнэнат ымыльо эвиръыт.
Ӈэвъэнти ивнинэт:
Ӈэвысӄэтти ӈытогъат.
Аны ʔотчой ытлён нэлӄырирйивыгъэн, ытръэч вэнлыги ытлён льук налвавын.
Гым ӈотӄэнайгым!
иквъи илгиръыльын.
Гым торгынан нинэтэнтисӄутури, нэкэмӄун ʔыльылигым.
Игыт гым тэквэтыркын!
Ӈэвъэнэ намӈылёгъан:
Миӈкри эквэтыркын?
Ӈэвъэнэ ытлён никвъэн:
Гок, лыгэнитык чамъам!
Лыгэнитык гыт въисӄивыркын.
Вынэ лыгэн-ым ʔатав тыёпатысӄэвыркын.
Эквэтгъи илгиръыльын.
Йъилгын гаковляльатыӈолен.
Нылеӄин ныкитэ, вусӄымчыку.
Люур льунинэт нутэсӄык чыӈатгыргык кэльэт.
Эвын нъанэлёӄэнат ытри.
Кальанпыначгиӈын нъанэлёӄэн.
Йытонэн люур ынан нэнэнэӄэй.
Нытэргыръоӄэн.
Ивнин илгиръыльэ:
Эвиӈан тури нытэгинӈэттури!
ʔАтав-ым мургинэт нэнэнэт нытэлпыръуӄинэт.
Кальанпыначгиӈын ынӈатал чеӈыттэтгъи, ынӄорыӈ иквъи:
Оккой!
Ӄаӄа!
Ӄаӄа!
ʔАтаквымнан!
Энмэч мынрагтымык.
Нараалёмгыт тумгэ.
Наранмыгыт, энмэч гыт ӄыянотгэ.
Илгиръыльэ ивнин:
Вынэ гыт ӄыянотгэ, гымнан гэмо миӈкри тылек.
Кальанпыначгиӈын ʔыттъыёча нылеӄин.
Ярак пыкэрыӈогъат, наӄам энмэч нэргыръоӄэн, кэльэк-ым наӄам туртутъэвыльын.
Кальанпыначгийӈа ивнин илгиръыльын:
Виин ынкы ӄъатчагэ.
Ӈэвъэн мынымӈылявысӄэвын, ӄэйӈун айколят рэлку варкыт.
Илгиръыльэ валёмнэн ынӄэн вэтгав ынкъам гынтэквъи.
Ытлён ратагнык арычгатгъэ.
Кальанпыначгиӈын ӈытогъэ.
Аны гэлӄырирлин ынан илгиръыльын.
Льук лывавнэн, ынӈэ вай ынан нинэтэнтисӄуй- выӄин.
Ӄынвэт таӈэргыръогъэ.
Тумгыт ынин ʔанэлёльыт пыкиргъэт, намӈылёгъан: Ръэнут ынан нинэлӄырирӄин волӄытвэмачы?
Иквъи кальанпыначгиӈын: Вынэ вай онъалгыннэкиӈын ынанпыкэра итгъи ынкъам тымӈэквъэ≫.
выӄин.
Ӄынвэт таӈэргыръогъэ.
Тумгыт ынин ʔанэлёльыт пыкиргъэт, намӈылёгъан: Ръэнут ынан нинэлӄырирӄин волӄытвэмачы?
Иквъи кальанпыначгиӈын: Вынэ вай онъалгыннэкиӈын ынанпыкэра итгъи ынкъам тымӈэквъэ≫.
Никвъэн тумгэ:
Лыгэн льолӄылычгын гэннупэтлин.
Вусӄэквъи,рыльгъат.
Лыгэн рыльгъат, эквэтгъи илгиръыльын рымагтэты.
Нылеӄин.
Ынан йъонэн нымнымӄэй.
Ынкы кэӈунэӈэнпыгъи.
Ынкэкин ʔыттъыӄэй тавтаватгъэ.
Ынпыначгын ынкэкин иквъи: Гоккой, раӄэты тавтавтыркын ʔыттъын.
ʔАмын гантота, гэллепыткусӄивэ≫,— ивнинэт ынпыначга нэнэнэт.
Ынанынпычьын кымиӈын ӈытогъэ.
Ытръэч ӈытонаӈо иквъи:
ʔАмын йъилгын гэтэӈкувлильэтлин!
Ытлён татлыгнэн илгиръыльэ: Ии, ынӄэн гэкувлильэтлин≫.
Ченыттэтгъи ʔаачек, ванэван ынан ныльунин вэтгавыльын ʔоравэтльан:
Оккой, мэӈин?
Илгиръыльигым,— иквъи илгиръыльын.
Вынэ ӄырэсӄикви.
Рэсӄиквъэт.
Ынӄэн ынпыначгын ивнин ʔаачека (ӄунъым ытлыгын):
Вынэ вай илгиръыльын пыкиргъи!
Иквъи ынпыначгын:
Како, ӄэйвэ ӄырымэн кэлы?
Илгиръыльын иквъи:
Вынэ ӄырымэнайгым!
Ӄыллыгэ,— ивнин ынпыначга,— ӄыӄамэтвагэ.
Татлыгнэн илгиръыльэ:
Пээгти нинэӈэвусӄивигым!
Како чамъам!
ивнин ынпыначга.
Лыгэнитык въисӄивыркын.
Вэлер-ым тыёпатыркын.
Миӈкэмил-ым урэльу нъэлгъи?
Лыгэн ӈотӄо рэквэтгъэ, рэпкиргъэ,— ивнин ынпыначга.
Эргатык кыевкы эквэтгъи.
Нылеӄин.
Волӄытвэӈӈок пыкиргъи.
Льунинэт: гынрырэтыльыт нычейвыгрулмыӄинэт.
Нынны ынин Куурки.
Нывакъотваӄэн Пээгти ранмыквыткынык.
Куурылынэ ивнин:
Ӈав, етти.
Рэӄыльигыт ӈот?
Вынэ Пээгти тыӈэвусӄивын.
Люур Пээгти ӄутгъи ынкъам иквъи:
Вынэ лыгэн!
Янор-ым мынуучвэт.
Ынан кымиӈыт ивнинэт: Ӄол ӈэлвыл ӄыпэнрыгыткы, ӈыраӄ кэюут ӄэймитгыткы, ыннэн чымӈы≫.
Эквэтгъэт ынкъам нанмынат ӄаат.
Лыгэн етык нэтэйкыгъэн увэлӄиӈын, ынкы напатынат мытлыӈэн ӄорат.
Нэйпэнэт ититыльыт эръэт.
Пээгтинэ илгиръыльын ивнин:
Вынэ уучвинэӈ гымнин ӄыльугын.
Нутэсӄыкин тытлычгын рывэнтэннин.
Эʔэкуйгут рыннин.
Илгиръыльэ гитэнин.
Люур Пээгтинэ упынъылинин илгиръыльын, наӄам ынкэчуку йынйыниӈын.
Ынраӄ-ым илгиръыльын выюнтэтгъи нотасӄычыковты.
Мэчичьу нинэльуӄин ӄамэтвальын Пээгти.
Лыгэн ӄэмиплыткугъи Пээгтинэ люур нэмэ льунин ӄотытвальын илгиръыльын.
Нэмэ кымиӈыт тыӈивынинэт, ивнинэт:
Нэмэ ынӄэнат нэймитынэт ынкъам ымыльо напатынат.
Вынэ ӄычаёкватгэ!
Рывэнтэннин нэмэ ӄол тытыл нутэсӄыкин Пээгтинэ ынкъам илгиръыльын ивнин:
Ынӄэн ӄыгитэгын!
Эчги гитэнин, Пээгтинэ упынъылинин ытлён ынкачыкогты.
Наӄам ынкэчыку ӈирэӄ кэйӈыт, наӄам колё ытри нылгигытъэтӄинэт.
Ынкэчыку гатытлынныматлен ытлён Пээгтинэ.
Ынраӄ-ым гыллимрэӈӄэю гэнъэтлин илгиръыльын.
Ынкэчыку ытлён ныриӈэмъетӄин.
Ӈирэнкэйӈык ӈалгыл вэлёткынык нывакъоӄэн.
Пээгти ӄэмиплыткугъи.
Гитэнин тытыл, льунин ытръэч гыллеграмлыӈын ӈаргыновты ӈытогъэ.
Люур вэтчагъэ — ӄытлыги илгиръыльын.
Пээгтинэ ытръэч ивнин: ʔАтав-ым гинэӈэвусӄивигыт≫.
Илгиръыльын иквъи:
Ии, ʔатав-ым тыёпатгыт!
Пээгтинэ ивнин:
Ик, ытръэчӄэй игыт ӄыльугын оочвынвын!
ʔЭйӈэвыйгут рыннин Пээгтинэ ынпыӈэвӄэй типъэйӈэльын.
Нэмэ ынан нутэсӄын рывэнтэннин.
Гитэнин: ынкэчыку тынылвэнаӈвытрын льунин.
Илгиръыльын наёгъан рэтэмтэючгычыку, нэнкылвэтгъэн ынкъам тынылвэнаӈвытгырык нэтрилгъэн.
Ынпыӈэвӄэй етъаӈ нъэлгъи тэпъайӈанвык.
Люур илгиръыльын гырголяйпы эпэӄэйынэ илгэннин ынкъам гырголягты тиӈунин, ынӄо ивнин:
Ӄыпалёмтэлгэ чама ӄыгитэгын тынылвэнаӈ миӈкри ритгъэ.
Ытръэч рэтэмтэючгын ынкы пэлянэн.
Ынпыӈэвӄэй моогъэ тинъэйӈэк: Колё таӈычьыгыргын рыёллык рэтэмтэючгын гъоравэтльама≫.
Пылыткугъи типъэйӈэк.
Нагтогъан мэлпэнин илгиръыльын.
Пээгтинэ ивнин.
ʔАтав-ым гинэӈэвусӄивигыт.
Илгиръыльын татлыӈыткогъэ.
Ии, ʔатав-ым тыёпатгыт.
Ик, ынраӄ-ым мынэльоткорачвыӈмык!
Эльоткоӈӈогъат.
Пээгтинэ ӈирэӄ ӈэвъэнти оммачайпынэнат: ӄол ʔыттъыёлыӈӄач гаакъолен, ӄол-ым яалеӈӄач.
Гыткат ӄутынин яалеӈӄачагты гъэлевлинэт, ӄутынин-ым ʔыттъыёчаӈӄачагты.
Илгиръыльын нильуткуӄин.
Ынан ивнин Пээгти: - Гынрыру ӄылгыркынэт ӈэвъэнти, тырагтыркын.
Ильуткугъи ӄээӄын, ынӄо паагъэ.
Амъярар нывыргыргэтӄин.
Ынӄо гэмо гэлгылин йылӄатгыргын Пээгтинэ.
Энмэч ӄытлыги илгиръыльын ярагты гапкэрыӈолен.
Пээгтин ӈэвъэнти ынык рээн.
Люур эппээпэй гивлин.
Ӈотыӈ-ым Пээгти вэлеркылеркын гэкэӈыльын.
Илгиръыльэ ивнин.
ʔАмын вынэ мачынан.
Ярак пыкиргъэт.
Пуʔэкэлийвынинэт ӈэвъэнти Пээгтин.
Пээгти пыкиргъи.
Илгиръыльэ ивнин:
Лымӈэ-ым ръэгъи?
Вынэ ӈэвъэнти тыёпатынат!
Илгиръыльэ ивнин:
ʔЭмъим алымы гынык тыпэлянат, наӄам-ым ӈотӄэнат ӄырымэнат гынинэт.
Итык-ым чит гыт ӄэйвэ тиквыт рагтыӈӈок: — Ӈэвъэнти лыги ӄылгыркынэт - тырагтыркыӈ.
Ӄэйвъэм итык гымнин чакыгэт варкын, ытръэч-ым ʔэтки.
Пээгти иквъи.
Вынэ мэчынкы.
Илгиръыльэ ивнин.
Ӈутку ӄъатчагэ, мыгтыгъан.
Ринтынинэт винвэ валяӄай ынкъам пиӈинэӈ.
Ёролмэты ӄытгъи.
ʔЫльылин тэйӄынин ӈэвысӄэт ынкъам ынык яалеӈӄачагты вакъогъэ илгиръыльын.
ʔЫлӈэвысӄэт илгиръыльэ ивнин.
Тагам, эӄылпэ мынрагтымык.
Илгиръыльэ рывинрынин.
Рэсӄиквъэт.
Ивнин Пээгти:
Пээгти татлыӈыткогъэ:
Како вынэ нылгинымэлӄин.
Лыгэн эвыт эӄылпэӄэй эквэтгъэт ярагты.
Ӈэвысӄэтэ ивнин тыляма:
Вынэ эӄылпэ мынлеркын, вынэ вай тыгръоӈӈогъак.
Пыкиргъэт ярак, ӄамэтваӈӈогъат.
Эчги ʔылӈэвысӄэтин ʔиӈъиӈ нылгыӈӈоӄэн омома, нъурэвӄин ынкъам ынан ынкы нинэтэнкэвӈыӄин.
Пээгти нинивӄин:
ʔАтав эӄылпэ ӄыӄамэтваркын, вынэ вай гым  тыгръоӈӈогъак.
Пээгти рыпэт нымгыльатӄэн амгагчыӄамэтвак.
Эчги ытлён ӄэмиплыткугъи, вынэ ы’льыл гэлгылин.
Лыгэн-ым ӄэръылчыӈа яраӈы, ёроӈы гэйыръэтлин мимле ынкъам Пээгти гэвъилин.
Наӄам тумгыт ымыльо ӈэлвыльык.
Тэгмэчынкы гаёъоръолен, наӄам ӈэлвыл амманаӈ гэритлелин.
Ынкы инэлӄырирыльыт гэӄитувъилинэт.
Ымыльо илгиръыльин яалльат гатаӈычьыӈӈоленат.
Энмэн чит тэленъеп нэрӄук ытръэттэгын ныкоргъайӈаӄэн гатвален, пэнин амӄынтэркыгырголянма амалваӈ нъэлыльын, ʔэйӈэльын.
Нэмэ волӄытвэма ынӈин нъэйӈэӄин.
Рэвымрэв-ым пэнин тымкыткынык вакъотвальын ынкъам лымынкыри пыннэты лылепыткульын.
Ынан лыгивэнну нинэлгыӄин коргъайӈальын нэрӄук.
Ӄол рыннин рэвымрэвэ амалваӈ ʔэйӈэльын йъонэн нэрӄук ынкъам ивнин:
Гым нилгигым, гыт нэмыӄэй нилгигыт.
Ытръэч гыт нымэйӈигыт, гым-ым ныппылюйгым.
Эмэлкэ гым гынан ытленъюну нъинэлгыркын.
Ынӄэната-ым вэчьым ӄулитэ мынъылпууръыткумык.
Чама гыт нымэйӈигыт, малнъаӄапэраӄэнат ынӈин мэйӈыльыт коргычьатыльыт галгат.
гыт нымэйӈигыт, малнъаӄапэраӄэнат ынӈин мэйӈыльыт коргычьатыльыт галгат.
Ынӈин ивык, гэлгиринӈэвлин нэрӄук ынкъам лыгэн люнтэнчимгъутэ  чиниткин ӄулиӄул йылнин равымравэты.
Ынкатагнэпы рэвымрэв ӄонпыӈ эмӄынъинъэ ынкъам волӄытвэӈӈок таӈамалваӈ ныкоргъайӈаӄэн, рээн гырголягты гэлӄытэ эвтылтыляма, эмрэтэӈъэйӈэӈэ.
Нэрӄук-ым ӈоткатагнэты пэнин тъалявылӈыльын, миӈкри ӄун ынпыначгын.
Энмэн ганымытвален ынпыначгын гэӈэвъэнэ.
Ыргин гатваленат ӈэръамытлыӈэн эккэт.
Эккэт нылгиныгынниӈӈыттыӄинэт, ванэван лымынкэкин гынник тымык ы’нылвавын.
Нынмыӄэн гынник эмнуӈкы, нынмыӄэн аӈӄак.
Ытръэч ӄол гитлин ӄонпы уйӈэ эгынниккэ гатвален.
Ӄонпы йичьэмрэт нырагтыӄэнат аммынга.
Ӄынвэр гынникгилильыт эпкиркэ ваӈӈогъат.
Аӈӄагыннэкгэлельыт эвыр эпкиркэ нитӄинэт, ымыӈ амноӈэты ӄытыльыт ванэван ныпкирынэт.
Ӄынвэр пэлятгъэ ынанӈэнычьын, ытлён ванэван миӈкри ы’нытрилын, наӄам ӈинычьэ нинэрэлӄырирӈыӄинэт ынинэльыт.
А’ачека ныкитэ, винвэ ытлыгырык, нинэтэйкыӄин янръатвыӄай.
Тэйкыплыткук ы’твъэт, а’ачека йыпнэн нывытлыӄэн уккэнчи ынкъам элкыгъи.
Ынан алкыӈӈок кытвыл энъатэты вальын етъаӈ гэтчылин, ымыӈ гэтэйкылинэт тивэлтитит.
А’ачек ныкитэ элкыгъи.
Нылеӄин ытлён аӈӄачормыеквэ.
Люур ынан льунин о’раветльачгын, аръаля нымэйыӈӄин.
О’раветльата а’йӈавыӈӈонэн тылельын.
А’ачек ръэвилюкэ нытваӄэн.
Ӄынвэр люур о’раветльайӈа мимыл виитиӈунин, эчги янръатвыкэн рэӄыр расӄэвыӈӈогъэ йыкыргык.
Мимлытиӈунэ мимыл ралёнтонэн ынкъам ы’твыльыӄэй лыгичикгынунык нъэлгъи.
Мимлытиӈунэ нэмэ пытӄытиӈунин.
Тыляма а’ачека етъаӈ рытчынинэт тэтивэлтитит.
Ы’твыӄэй турыгнунэтык, а’ачека йыкыргычыкогты ринтынинэт титимкыт.
Мимлытиӈунэ ымыльо титимкыт мимлык рээн титӄэннинэт ынкъам, мимыл ралёнтоплыткок, Мимлытиӈу въигъи.
А’ачекӄай рымагтэты нылеӄин.
Ынан, ӄээӄын тылек, льунин Танӈэлён, вакъотвальын энмык.
А’ачек а’йӈавыӈонэн тылельын.
А’ачек ы’ръэвилюкэ нытваӄэн.
Энмыгэӈкы ровтытвальын мэмылӄай а’ачека тымнэн ынкъам кэӈик йытонэн, эвыр ынкы окканчепытвыгэӈкы ёнэн.
А’мын-ым мынатчыченмык, - ивнин а’ачек Танӈэлёӈына.
Янор гым матчыгъак, - иквъи Танӈэлён.
Танӈэлён атчыгъэ.
Миӈкри ӄун-ым мэйӈытытэӈэт лыгэн-ым таӈъораӈ нытваӄэн, ытръэч а’ачека ы’ръэльукэ нинэнтыӄин, лыгэн нинэтэнгиеӈытӄуӄин.
Ынӈатал-ым эгынрыркыльигыт ӄэглынангэт, алымыӈ ынкы лыгэн нытвайгым, вачак льук эналваквъэ.
Аныӄун гыт ӄонльоӈ тырэнтыгыт, - ивнин Танӈэлёӈына а’ачек.
А’ачек лымгычыку Танӈэлёӈына атчыгъэ.
Аны гэнарэрлен Танӈэлён, э’квырга-ым тэнльук нэналвавӄэн.
Ӄынвэр а’ачек Танӈэлёӈына рыягнавкы вэтчагъэ.
Ынӈатал гымнан гыт льук тылваквыт, ынраӄ-ым мынпонточенмык, - нэмэ иквъи Танӈэлён.
Ытръэч-ым гымнин понты вэты гэӄупӄэтлин, миӈкри ӄун тэленъеп аӄамэтвака гэнъэлигым,— татлыгнэн ʔаачека.
Вынэ мачынан, энмэч янор гыт мыпонтогыт.
ʔАачек вытрынтэтгъи.
Танӈэлёӈына уккэнчин рыранэн ынкъам мэмылен понты йытонэн, рунин.
ʔАачек малвэлвальын ӄутгъи ынкъам ивнин Танӈэлён.
Ынраӄ-ым мыпонтогыт, наӄэм гым ынӈатал тыгытъэтыркын, наӄам гыт ʔаӄакытгылгавыӈ варкын, миӈкри ӄун гымнин понты гынан ругъэн.
Танӈэлёӈ вытрынтэтгъи.
ʔАачека рыранэн нанӄын ынкъам линлиӈ леӈпрорылвэнэн.
Танӈэлёӈ въигъи.
Ынкы ʔаачек рагтакватгъэ, миӈкри ӄун ынан лыги гэтчылин, иӈӄун ынык ынээльык тэгинӈэтылыыт тымнэнат, игыр аӈӄачгын таӈгыннэӈӈыттынво нъэлгъи.
Итык аӈӄачгыкэнат тэгинӈыльыт тыткунэт, ынӄэнат морыкы гэтинэнъэӄэнлинэт,— ивнинэт ытлыгыт,— амыргынан эмнуӈкинэт нъэлгъэт.
ʔАмын вынэ ӄынвэр наранмыгыт, ратанӈавӈэн ынӈэ амноӈэты элӄыткэ,— ивнин ытлыгэ ʔаачек.
Ытръэч ытри эвынлыӈыр яалтынаратэты ратэнанъʔаӄавыӈоӈыт, ынӄэната гымнан ытри тырэльуӈыркынэт ынкъам тыранмыӈыркынат.
Тэнмавыплыткок ʔаачек амноӈэты эквэтгъи.
Ытлён эмнуӈэтэ нылеӄин.
Ӄынвэр колё нымкыӄин уунъыт лъоӈӈонэнат.
Наӄам вак нылвавӄэн уунъукэ итык.
Ӄынвэр ытлён оонъольатыӈогъэ ынкъам люур нутэсӄын аркычатыӈогъэ.
Эвтылягты лылепгъи, эвын ынык эвыча нытваӄэн эппээпэйин гиныӈгин, ытлён ныпэгчиӈэтӄин эплеэн рымагтэты миӈкри ратвагъа.
Люур ынан льунин тылельын гэнъёпыльын Лёлгыльын.
Еп рыров ытлён нылгэкоргавӄэн, иӈӄун ынин купрэн гэгынникулин.
Лёлгыльа ʔаачек эмтэйпынэн ынкъам ыныграгты рэквэтэвнин.
ʔАачек тыляма умкык нинэнрэтӄин ынкъам чекавэтываӄ нинэтрилетӄин, ынкы Лелгыльын ӄымэк ныпэӄэттатӄэн.
Лёлгыльа ытлён рыпкирэннин, эвын гэвулӄытвилин ынкъам элвык нэнанэргаткэнаӈын, волӄытвэӄамэтвагъат.
Ыныкы ривыльу найпатынат ӈирэӄ вэлвыт.
Ыныкит ытлён нилюльэтӄин, эвыр ынкы вэлвыт нъэйӈэӄинэт.
Лыгимиӈкри митыркын?
Ӄынвэт ынан чымче вальыт кукэт пирининэт мимлыльыт ынкъам лыгэн ынӄэната инэнъимпэннинэт ривыльыт.
Ынкы ытри паагъат ӄулильэтык.
Лелгыльин яраӈы ынан ӈаргынойпы лыгэтаӈнъомравнэн ынкъам рылвэннин.
Эчги тэӈынлетгъи яраӈы ынан гынунык яраткынык рытрилнин нылгинымэйыӈӄин выквылгын, ʔэмитлёната ӈылетыльыт уттыт рэрэтыткунинэт ынкъам ынкы нэмэ ӄутти ʔэӄэльыт тылвыгъэт.
Ынӈин ʔаачека ымыльо татлыгнэнат тэгинӈэтыльыт ынык ынээльык, лымынӄорыӈ ляйвыгыргын айылгыкэгты рытчынин.
Энмэн ӄутти гайъэльга ганымытваленат.
Йъэлгытомгын ӈирэнӈэвыльын ынкъам гаймычьыльын, ӄольым ныгтыӈъоӄэн ынкъам янраӈ валӄарӄайык нынымытваӄэн.
нытэминӈэтӄинэт, ӄутырык уӄӄэмэт нытэйкыӄинэт, ӄутырык-ым элвэльинэт яанаӈат.
Таӈынанъяачы нылӄытӄин йъэлгытомгын ӈинчьэн:
Вынэ рай ельо етгъи, ӈэвысӄэттури, ӄытэӄэмэӈгытык,— пэнин ынӈин нивӄин йъэлгытомгын.
Гыт гымыгӈэвъэнэ нанӄамэтвавыркынэгыт, вачаӄ иъам ы’ттъыёл эеткэ итыркын, эвныпэ гыт ганавтыӈэгыт?
вачаӄ иъам ы’ттъыёл эеткэ итыркын, эвныпэ гыт ганавтыӈэгыт?
Ӄлявылӄая ӈыркыля нутэсӄын чоттагныкэн нэнаргыткоӈӈоӄэн ынкъам вытку тумгэ нивӄин, иӈӄун налпоттыркын, ӈыӄамэтваӄэн.
Ынан ӈирэют рэлюуръыт нинэнуӄинэт ынкъам ӄэмэйыръыт нытэлпыӄинэт.
Вулӄытвик ытлён таӈынанъяачыӈ нынтоӄэн.
Нырагтыӄэн.
Нэмэ эргатык а’ӄайганма нумэкэтръуӄинэт, нэмэ а’ачек яачыӈ нылӄытӄин тумык, мычетэ левлеву лынъйивык.
Ӄол итгъи нэмэ ынанъяал йъэлгытомгэпы ӈытогъэ.
Ӈыток аӈӄачормык льунин ӄэйымгук мэчыӄэргын.
А’ачек рагтыгъэ.
Нэмэ ярак ӄача вэтчагъэ ынкъам нэмэ льунин мэчыӄэргын.
Ӄынвэр а’ачек пэгчиӈэ ӈэнри кытгъи.
Ӄайымготкынык вэтчагъэ ынкъам льунин ӈэвысӄэт нытээнӈэтӄин мимлычыку, ынӈатал-ым колё нытэӈӄин, ымыльо рылгыт рылгыквыльыт, ымыӈ э’тти.
Ӈэвысӄэт гырголягты лылепгъи: - Вынэ ӄырэсӄикви.
Ытръэч миӈкри мырэсӄивык?
Лыгэн ӄилкымъетги ынкъам ӈанӄорыӈ ӄыпиӈкуги.
Ӄлявыл нытантэнмыӈатӄэн ытръэч нылгыгаратӄэн пиӈкук.
Ӄынвэр ытлён вэтгатгъэ — пиӈкугъи.
Люур-ым ынан льунин нылгиныгтиӈӄин ӈэвысӄэт.
Лыгэнэвыр ынкы ынан оммачайпынэн.
Янор мытэӄэмэӈык, ынан ӄэмиплыткук мынйылӄэнмык, - ӈэвысӄэтэ ивнин а’ачек.
Вынэ лыгэн мынйылӄэнмык, гым ванэван мыгытъэтгъэк.
Ыныкит гымнан эльукэ тъынтыгыт ӄонпыӈ гытъыльигыт ынкъам левлеву лынъёйгыт йъэлгытомга, ӄырым тъывытрэтык гыныкы.
Ынӈатал таӈамалваӈ гэтэӄэмэнлин ӈэвысӄэт.
Ӄэмиплыткук атчьатгъат.
Гым амторгынан энанӄамэтвавыркынэтык, игытъым э’птэ ӄыӄамэтватык гымыкайпы.
Нэмэ эргатык таӈынанъяачыӈ ӄытгъи а’ачек, нэмэ-ым мэлпэнинэмил ӄлявыля эвыӈӈонэн йъэлгытомгын:
Гым ӄырым гынык ӈэвъэнэ нэнанӄамэтвавын, гыт-ым гымык ӈэвъэнэ нанӄамэтвавыркынэгыт, вачаӄ ӄонпыӈ кимылтэтыркын морыкы ӄытык, ынынъяачыӈ етыркын.
Ӄамэтвагъат.
Эчги ӄэмэйыръыт тэлпыгъэт, еӄоткогъэ мынга а’ачек ынкъам ратвынэн нытампэраӄэн уӄӄэм, наӄам таӈамалваӈ вальын тэйӈэт ынкы таӈымтаӈэты гэтриллин.
Таӈамгыныкайпы гым тыӄамэтваркын, э’птэ гымыкайпы гыт кыӄамэтвагэ, ӈотӄэнат ӄытааӈгынат.
Колё а’мын мынӈэвтумгэнмык ӈирэмури, - ӄамэтвама ивнин йъэлгытомгын ынпычьэ.
Ӄол-ым лыгэн авъеткынка нытваӄэн.
Лыгэн ӄэмэйыръын тэлпыгъи, ӄэмэӈы ринтыскивнин а’ачека ынкъам чимэтгъи.
Ымыӈ мычепытти льук налвавынат.
Нэмэ ынанъяачыӈ ӈытогъэ а’ачек ынкъам лыгэн вэтгыры мэчыӄэргэты эквэтъи.
Нэмэ инъэ ӈэвысӄэтэ рыгъевнин, энмэн нэрэтэнтимык, ӄыгъекви.
Колё ӄонпыӈ кимылтэтыркын, алымыӈ гымык ӈэвъэнэ гыт нанӄамэтвавыркынэгыт, гым-ым гынык ӈэвъэнэ ӄрым нэнанӄамэтвавын.
Нэмэ ӄамэтвамгогъат, нэмэ ӄлявыля лыгэн тъэр рэлюуръыт рунинэт ынкъам йъэлгытомгын ивнин:
Гым амӄынъячо гынык ӈэвъэнэ нанӄамэтва- выркынэгым, игыр гымык ӈэвъэнэ наранӄамэтваквыт.
выркынэгым, игыр гымык ӈэвъэнэ наранӄамэтваквыт.
Лыгэн ынӈин иквъи, люур ӈэвысӄэт тэгныгтиӈӄин гаӄамама рэсӄиквъи.
Гаймычьыльа мынгэпы пиринин ынкъам ӄачакэната ныӄамэтваӄэн.
Ӄэмиплыткук чит оммачайпынэн, ытръэч эвын ынкы мэӈин уйӈэ.
Ӄлявыл ӈытогъэ, ʔаачек кыленин рагтыльын, ӄонпыӈ нинэрэнӈэвтумгэвӈыӄин.
Колё тытэӈэт вэрин нъараӄэгыт.
Льуркын ӈаанӄэн мэчыӄэргын?
Тыльуркын,— татлыгнэн гаймычьыльыйъэлгытомгын.
Итык рэльуӈын, ӄылӄытги, йъарат ӄраӄатыркын.
тээӈӈыльын ӈэвысӄэт, эвыр ӈэвысӄэтэ ытлён тэнрэсӄивӈынин.
Колё вынэ гэрэпиӈкуӈлин ӄалетлы гаймычьыльын, чама колё нылгыгэрэтӄин, ӄынвэр-ым пиӈкугъи.
Эргатык чикинъэ рыгъевнин ытлён ӈэвысӄэтэ ынкъам ивнин:
Ратанӈавӈэн, кыгъекви, нэрэтэнтимык.
Ӄырымэвын, энмэч вэты нэнатымлёммачайпыӄэн ӈэвысӄэт.
Люур эчги ыннэн ʔоравэтльан ӈытогъэ, ӄэйымгун пэглягъэ, эвыр ӄлявыл пэркылятыӈогъэ ынкъам въигъи.
Энмэн ӄутти ганымытваленат гатльата.
Ытльата вэтыӄун галгэн вэтгавыт нэнаравалёмӈыӄэнат.
Ӄол рыннин ытльата валёмнэн, энмэн аӈӄачормык нынкэлиткувӄинэт.
Эвыр-ым ытля чемгьоӈӈогъэ, миӈкри ӄун эвыт нэныгъюлевыркынэт кэличитык ынкъам калевэтгавык, эвын-ым ымыӈ ӈэнку нэрэныгъюлевӈынэт эмыръагатлен вэтгавыт.
Ынан ӈаргын
ʔЭликкыльин ытля Стр.
Энмэн ӄутти ганымытваленат гатльата.
Ытльата вэтыӄун галгэн вэтгавыт нэнаравалёмӈыӄэнат.
Ӄол рыннин ытльата валёмнэн, энмэн аӈӄачормык нынкэлиткувӄинэт.
Эвыр-ым ытля чемгьоӈӈогъэ, миӈкри ӄун эвыт нэныгъюлевыркынэт кэличитык ынкъам калевэтгавык, эвын-ым ымыӈ ӈэнку нэрэныгъюлевӈынэт эмыръагатлен вэтгавыт.
Ынан ӈаргын ывичвыльын экык ʔэйӈэвнин.
Ратаӈ, ӄыпаагэ тымӈэывэчватыльатык, ӄытэнмавыркын гамгагалгэн вэтгавыт гыёлятынво, лыгэн лельутвыт пыкирык, аӈӄачормэты ӄыкэлиткучӄикви.
Пылыткумил нэмэ ӄырагтыгэ.
ывичвыльын экык ʔэйӈэвнин.
Ратаӈ, ӄыпаагэ тымӈэывэчватыльатык, ӄытэнмавыркын гамгагалгэн вэтгавыт гыёлятынво, лыгэн лельутвыт пыкирык, аӈӄачормэты ӄыкэлиткучӄикви.
Пылыткумил нэмэ ӄырагтыгэ.
Ынкатагнэпы ӈэвысӄэтэ экык рытэнмавыӈонэн калеткорагты.
Ынкэмиръым эвыт ынкы пэтле пыкиргъи лельутвъэт.
Ынкы рээн ӈинӄэй кэлиткучӄиквъи.
Тъэр гивит галяк ынан чичевнин, инӄун ытлён ытръэч кэличитык гыюлетыркын, ытръэч эвын галгэн йилыйил чамъам ʔыныгъюлетын.
Миӈкэмил горакалеткояален — гэвэты, ытръэч-ым ытльата льунин эвын ытлён ʔаачекиӈо гэнъэтлин.
Лыгэн кэлиткуплыткугъэт ытри ярагты тэнмавыӈогъат.
Лельутвэт навалёмын ʔораӈанӄо акваттэнмавыльын.
Нэмыӄэй ытри тэнмавымгогъат ярагты.
Ӄынвэр ытри эквэтгъэт.
Ытля нъэтгуӄин, иӈӄун титэ вытку нэрэльуӈынэт галгат ынкъам эккэтэ ранвэтгаванӈынэнат, миӈкри ӄун ытлён гыютльу нъэлги.
Гынонаӈӄак нъэлык, волӄытвэма, нэльунэт ӄэтчанрот тылельыт.
Китаӄун ӄыпалёмтэлгынат, рэӄын ивыркыт ӄэтчанрот,— ивнин ытльата экык.
Гымнан ванэван мывалёмынат ӄэтчанрот, ванэван мури галгаеля ʔыныныгъюлевмык,— эккэтэ ивнин ытля.
Колё ынӈин оратваяагъэ кэлиткук, вачаӄ панэна галгэн йилиил гыюлетык лывавын!
Ӄолетъылё амыргынан галгат нэльунэт риӈэмйыльыт, наӄам эвысӄыкыльэ ытльата нэмэ пынлёнэн экык:
ʔЫмто рэӄын ивыркыт галгат тылельыт, миӈкри варкын тылянвылӄыл?
Миӈкри ӄун эквырга митгъек, ванэван ынкы мури ʔыныныгъюлевмык галгаелеты, мури ытръэч мытыгъюленмык калевэтгавкы ынкъам кэличитык, этъопэл нъэнамӈылёркын, ӈутку ръэнут гэкэлилин, ынкы наӄамлым тъытатлыӈыркынэгыт.
Ӄээӄын вак ыргынан нэмэ нэльунэт ачьэӄыт альэӄатыльыт.
Ынкэмир ытри нъэйӈэӄинэт альэӄатыӈок.
ынӈатал-ым этъым валёмыркынат рэӄын ивыркыт яральыт.
Ымыӈ ачьэӄыт ванэван мывалёмынат, миӈкри ӄун ʔэквырга ванэван галгэн йилыт мыныгъюлетынэт.
Ӄонырыӈ-ым ымыӈ ыннэнчьэтэ ʔоравэтльата ванэван лыги нылгынин галтэн йилиил.
Ынпыӈэв анӈэнайпыгъэ аккагты, экык ʔэйӈэльэтыплыткук ытльата ивнин:
Галгат вэтгавыльыт гынан люӈыгъюлетэ рытынэт.
Китаӄун-ым ӄиникви, иъам лельутвыкин льынвык мимыл пыгыпгыльэтыркын?
Ынӄэн итык гымнан лыги.
Пыгыпгэтыркын мимыл, миӈкри ӄун тэвэнан лельутвыкин митчирэтыркын ынкъам ынӄэната мытлеркын.
Ӄонырыӈ-ым гынан ӄэʔэкугын,— нэмэ ытльата ӄраӄыльа ивнин.
Ӄэлюӄ-ым ытльата нинивӄин, экык лымаляквъэ ынкъам эʔэкунин льыӈгыпы пыгыпгыльын мимыл.
Ынкы ытльата экык мэмлеты упынъылинин, иӈӄун ытлён лыгэнитык раӄылӄыл эгъюлӄыльин.
Лельутвъэт рымагтэты нылеӄин.
ʔАачек ванэван ныкапчачавын, миӈкри ӄун ытлён гэгъюлетлин альэӄатык.
Ытлён лыгэн ӈачыӈӄачкэн аӈӄачормэты гапэнрылен.
Эвыр ытлён ынкы пэтле ӈыпэгъи.
Ынан рыкыквавнэнат эвиръыт.
Ӈыпэк ытлён тармачьыӈытльагты люӈылӄытэ итгъи.
Ытръэч яачыӈыткок нивӄинэт, иӈӄун ӄули- нымык раӄъʔоравэтльан варкын, микынэ кымиӈыт ӄутти нинэныгъюлевӄинэт калевэтгавык ынкъам тэкэлиӈкы ымыӈ ӄулинымык вальыт.
нымык раӄъʔоравэтльан варкын, микынэ кымиӈыт ӄутти нинэныгъюлевӄинэт калевэтгавык ынкъам тэкэлиӈкы ымыӈ ӄулинымык вальыт.
Ытръэч варат нычичыльэтӄин, иӈӄун ынӄэн ʔоравэтльан этъыманы ытльата рыпылӄавъё, мэӈин галгаелеты гыюлетык галвавлен.
Энмэн ганымытвален Икычурэльын, Кулючильын ынкъам Нууӄэӈэв.
Ытри ымыльо эӈэӈыльыт.
Нууӄэӈэв нъэликъʔэнӄэтӄин.
Ӄол итгъэт эльоткома льувылгыгъэт Кулючильын ынкъам Икычурэльын эӈэӈыльыт.
Ынраӄ-ым Кулючильэ Икучурэльын ʔэйӈэвнин рамкэченво.
Эргатык кыевык Икычурэльэ ытля рымӈылявнэн, иӈӄун энмэн ытлён Колёчельэты рэмкичиркын.
Эвыръым ынӈин ивыплыткук ытля, Икычурэльын эквэтгъи Колёчельэты.
ʔАмын рай мэӈин?
Вынэ вай гым, Икычурэльигым,— татлыгнэн рэмкыльэ чоттагнэпы.
Вынэ ӄырэсӄикви ралкогты, гаятъёченайгыт мынылгэтаӈӄамэтвамык,— ивнин авынральа.
ʔАмын Кулючильин ытля нылгигытэӈъэв гэтэӄэмэнлин.
Киткит мачьематыльын гатле нэнапатӄэн ынпыӈэвэ.
Ынӈин вулӄытвик ымыӈ люнрэӄыльыт, лыгэн ныпаӈъэвӈытоӄэнат.
Вынэ кита виин мынувичвэнмык,— ынӈин ивыплыткук Кулючильын ярарӈытогъэ.
Ынӄор-ым рэмкыльын эльоткоӈӈогъэ.
Ильуткульын рэмкыльын Кулючильэ пынлёнэн:
ʔАмын ӄэйӈун гынан ръэнут тумгу нинэлгигыт?
Вай-ым ивырвиӄэй.
Гынан-ым?
Рэӄокалгын.
Гынан лыги Нууӄэӈэв ӄыликъэнӄэтыльын?
пынлёнэн Кулючильэ Икычурэльын.
Ынраӄ-ым иъʔам энамӈылёркын, райъоӈыркын ӈэвысӄэт Нууӄэкин?
Вынэ китаӄун мынйъогъан, наӄам ытлён вэты гытиӈу нэлгыркын.
Вынэ ʔатав мынылӄыт, ытръэч гынин рэӄокалгын мэтиву тылгыркын,— ивнин Икычурэльэ.
Вынэ эвнэмэтивэткэ, ʔатав энмэч мынлеркын.
Игыр ӈэвысӄэт ӈыроча рэтлягъа этэӄэплыӈкэ, ынан этлячьата нинэтэйкыӄинэт ӄэпылти гынрырэткинэт.
Ытри эквэтгъэт.
Нылеӄинэт.
Кулючильын риӄукэну нъэлгъи Икычурэльын-ым ивырвину.
ʔАмын рэӄокалгын танлымынӄо нылейвыӄин, лымӈэ ытлён ныпэлӄынтэтӄин амыйӈоткогэлек.
Ӄынвэр Икычурэльэ ивнин:
Опопы аны раӄылӄыл рэӄокалгын мынпэлян,— ынӈин ивыплыткук Икычурэльэ Кулючильын рымагтэты эквэтгъэт.
Авынтыляма ӄынвэр Икычурэльын туквэгиӈэтэ тыляӈӈогъэ ынкъам тумгытум пынлёльын ивнин:
Гынан ванэван ӄыльугын ӈэвысӄэтин ривыльын, морыкы гынрырэтыльын, ынӄэната гым тылеркын мимлыгиӈэтэ.
ʔИкычурэльын таӈынвэчвава аӈӄак иргъи ынкъам ӈэвысӄэтык нымнымык тумгытум ивнин:
Вай-ым ӈэвысӄэт ӈыторкын, ӄэпыл гынрырэткин тантэнмыӈысӄэвыркынэн, мури выквычвытгыргык мынатчымык.
Люур ӄэглынангэт ӈэвысӄэт ӈытогъэ ӄапленаӈынратэты.
Ынан ӄэпыл лымынкыри нэнанӄэргав- ӄэн ынкъам ӄынур-ым майӈаакайӈын лымынкыри
ныӄэргатӄэн, энмэч ӄымэк нинэльуӄинэт атчытвальыт ʔоравэтльат.
Ӈэвысӄэт рэсӄиквъи.
Ӄлявылтэ нэмыӄэй винвэ рэсӄиквъэт.
Люур-ым ытлыгэ ӈэвысӄэт эвыӈӈонэн:
Эргатык ӄэпыл галгарга ӄэнатыёгын аӈӄачормэпы.
Аӈӄачормэты мынылӄынмык ынкъам галгарго мыннъэлмык,— тумгытум ивнин Икычурэльэ.
Ытри аӈӄачормык галгарго нъэлгъэт.
Эргатык инъэ ӈэвысӄэт аӈӄачормык галгаргыномакавыӈӈогъэ.
Ымыльо галгаргыт тэӈэмтэӈынчичьэтэ нэнаёӄэнат.
эквырга-ым панэна рычикуплыткук ытлён ёнэн.
Ӈэвысӄэтэ эмӄынтипык нэнэвъянватӄэн ӄэпыл, ʔэӄвырга-ым панэна люнчичевэ итгъи.
Плыткук ӄэпыл ӈэвысӄэтэ тантэнмынʔыӈонэн.
Лыгэн-ым пэнинэмил ныӄэргатӄэн.
Ынраӄ-ым мыркотаагнэн ынкъам люур ӄалеты мэмлыӈӄачагты кавральатгъэ.
Ӈэвысӄэтэ кээльэннин ынкъам люур рыркайӈын льунин, ʔИкычурэльын ʔайӈавъё мэмлепы пинтыӄэтгъи ынкъам ӄэпыл ӈэвысӄэтык рээн титӄэннин ынкъам яраӄачагты эквэтгъи.
ʔАмын чеӈэр кынмал мытрэтын, ӄынмал ӈэву мынылгын.
Игыр гынык ӄээӄын ранымытвагъа, ынӄорыӈ-ым гымнан тыранрагтанӈын,— ивнин Кулючильэ Икучурэльын.
Ӄээӄын вак Кулючильэ ӈэвысӄэт рырагтаннэн.
Ынраӄ-ым рыӄычӄычевнин.
Ӄол рыннин Икычурэльэ ытля ивнин:
Ытлён вай антыёка мытытваркын, опопы мачынан ӄынмыгын ӈэвысӄэт ынан тырэнэювӈын.
Ӈэвысӄэт тъылыӈогъэ ынкъам авынранмалявӈэты Кулючильэ въигъи.
Кулючильэ роратвавнэн амайынляка, вытку ытльа ʔэйӈэвыплыткук майынлянэн.
ʔИкылён, ӈэвысӄэт майынлянэн Кулючильэ, вай-ым тыгтыркын,— ытля ивнин Икычурыльэ.
Аплёратвака расӄыткын пэглягъэ ынкъам ытля ӈаргынойпы эккэтэ ивнин:
Ытлён вай эчеӈыттэткэ, тынатвыркын.
ʔАтав лыгэӄылпэ ӄынлыгэтгын.
Лыгэн эвыр тылгымич ӈэвысӄэт ӄынур пэнин нэчьэттылеӄин.
Эвыр тылгыгъи ивырвитэ рывакъоӈаннэн.
Эвын-ым лыгэн ытри тагнымытваӈӈогъат, ӄол-ым энаальын ныӈаквъэтваӄэн.
Энмэн тэленъеп ганымытвален ръэвӈыттыльын ынкъам ынин ӈэвъэн эвыр ыргинэт мигчитльэт.
Мигчитльэт йъарат ʔаткэгма нытваӄэнат, ныгытъэтӄинэт чама эвиръыкэ нытваӄэнат.
ӄавъелоёлгын, ымыӈ ынкы нэнанлыватӄэн нэнэны.
ʔАмын-ым ӈинӄэйӄэй таӈамӄынэргатык нымэйӈэтӄин.
Ытльата амӄынэргатык амэтчыӈ вальыт выквыт нинэривлыӄинэт кымэӈэты.
Ӈинӄэй ӄонпы нинюльэтӄин.
Ӄынвэр гэлгикэтгутвилин.
Ӄол итгъи экык ӈытогъэ.
Льунинэт энаальыт мэмылёльыт.
Вэчьым мынъʔытормэмылытъолёмык,— ынан ивнин ытлыгын,— вэлчиин энаальыт гамэмылёленат.
Вынэ ӄыгтыгыткы мэмыл, мэмылытъолёльыморэ, —ръэвӈыттыльэ ивнин ʔаачек.
Экык ӄытгъи ынпыначгыӄэеты ынкъам, ынык пыкирык, ынпыначгыӄай ивнин ʔаачека:
Морыкагты ӄынльэтэтгын мэмыл,— ынӈин ивыплыткук, ытлён ратгытъэ.
Ӄынвэр нэмэ пытӄылӄытгъи ынпыначгыӄаеты.
Ӈэнри тыляма, ынан пиринин оттылгын кэӈунэӈэмил мэйӈэльын.
Ынпыначгыӄая льунин ръэвӈыттыльын готтыма тылельын ынкъам ягнанэн.
Ынпыначгыӄай ынӄэната кыпчевынэн.
Ынпыначгыӄай мигчитльу нъэлгъи.
Ванэван ыргынан ынпыначгын ʔынынтэӈычьэвын.
Миӈкри ытлён мытритыркын?
Вайыӈкы варкын ынпыӈэвӄэй, ʔатав ынӄэн ынпыӈэвӄэй мынымӈылёчӄэвын,— татлыгнэн ынпыӈэвӄэе.
Ынпыначга ӈэвъэн тыӈивынин ынпыӈавӄэеты.
Ынкы пыкирык ӈэвысӄэтэ ынпыӈэвӄэй ивнин:
Колё ʔамын миӈкри ӄынтыгын мургин ӄлявыл, ӄонпыӈ мури нэнтэвиминӈэтыркынимык, рыпэт мигчирэтыльэтык лылет челгыръогъат.
Люур ӄлявыл, ръэвытъулуплыткук, йылӄэтгъи.
Кыевык ынан льунин тиркытир, чекыяак ӄэргатыльын.
Аны ынан тиркытир гарайъонлен ынкъам вытку ӈэнку пыкирык гэйылӄэтлин.
Вытку ӈыроӄавык кивык ытлён кыеквъи.
Кыевык ынан льунин чымче яраӈы ынкы нынымытваӄэн ынпыӈэвӄэй.
Йылӄыплыткук, ʔаачек гэлгирултывилин.
Ынпыӈэвӄэе янор тъэръэв нэнанӄамэтвавӄэн ынкъам тыленымкэвэ тэйӈэт нинэнтыӄин.
Гыт аӈӄачормэты ӄылӄытги ынкъам ынкы ӄыйылӄэтги,— тэгмэлевыльын ʔаачек ынпыӈэвӄэе ивнин.
Эргатык инъэ ынӈэ этлепкэ, вытку гымнан тыръэйӈэквыт, вытку ынкы ӄытлепги.
Итык рэтлепгъэ еп гымнан ʔэйӈэвкэ, ӄырым гыт ярак ӄыпкирги,— рымагтэты нэнанвэтгаатӄэн ынпыӈэвӄэе.
ʔАачек атчьатгъэ.
Ынан рэтыӈ нинэльуӄинэт таӈамалваӈ вальыт кэльэт, чама ӄынур ытлён нэрэтӄин энмэпы ынкъам мэмлыткынык нирӄин.
Вачаӄ ванэван ытлён нытлепын.
Вытку пытӄыӈ анэнӄач ытлён ынпыӈэвӄэе ʔэйӈэвнин.
Ынкы вытку ӄлявыл лылепгъи ынкъам эвын ӄытлыги ярак нытваӄэн.
Ынӈин ʔаачек тэрмэчьыӈыльын гэтэнымчевӄы лин ынпыӈэвӄэе.
Энмэн амӈъочьэн рагэнэвӄай анольатынвык нытваӄэн.
Ытри таӈымаляӈэт гэгытъэтлинэт, миӈкри ӄун тэӈэнныкэ натвален.
Ымыӈ эмкытэ ыннэнъют ынныт ныкваӄэнат.
Мыграгэнэва нынтъэрылтэвӄинэт ыннэнъюӄэгти ынныт.
Ӄынвэр эгынтогъэ.
Энмэч рэмкыт вылгыӄаанматыӈогъат.
Ымыльо рагэнэкэнат вылгыӄаанматыльэты эквэтгъэт.
Ытръэч ынпыначгын ӈирэнӈээккэльын ярак гапэлятлен.
Ынпыначга ӄонпыӈ гиӈыт етъаӈ нинэнтыӄинэт.
Ӄол итгъэт инъэ кыеквъэт.
Нылгитымгэтӄин.
Люур ынпыначга, аӈӄачормык вакъотвальа, валёмнэн выргыргын ынкъам рыров ынкы увпэральын, ӄынур пыгыпгэтыльын, чама ынныт йъэтылельыт льоӈӈонэнат.
Ынпыначга лыгэӄылпэ гиӈыт рывнинэт.
Колё аны ыннээн ныквальатӄэн.
Ынпыначга ʔэйӈэвнинэт ӈээккэт.
Аны колё ыннээн ныйпэльэтӄин, ымыӈ ванэван ʔынынрэӄэвын.
Таӈымъʔылёӈэт элпъикэ ыннээн гэлелин ынкъам ымъылёӈэт энвилкэ, апаӈъэвӈытока гэггиӈыткулинэт ӈыроргарэ.
Вулӄытвик нэмыӄэй ыннэн тэлпыгъи,  ӄытлыги-ым таӈӄонпыӈ галягъэ.
Ынкы вулӄытвик лыгэн атчьатгъат, миӈкри ӄун тылек галвавыӈоленат.
Вытку эргатык ыннээн нэн- мигчирэвын, лыгэн нынкыквавӄэнат чама нулювӄинэт.
мигчирэвын, лыгэн нынкыквавӄэнат чама нулювӄинэт.
Вылгыӄаанматыльэпы пыкиргъэт энаальыт, эвын ынпыначгын гэтэнныӈлин, рыпэт кытвыл вальыт милӄыт гэнаймэленат.
Вытку вылыӈок ынпыначга тэвъэл эвыр вичыннээн тэйвыгнин гамгараткогты.
Ытръэч ӈирэӄ нымэйыӈӄинэт улювыт лёӈытва рыннинэт, ынӄэнат ынпыначга нэвлятэты нэнарагтаӈӄэнат.
Титэ моолӄытынвэпы нивлевыпкиргъэт, эвын энмэч эчгитэйӈэткэ нынъэлӄинэт.
Этляӄ ынпыначга энаальыт ивнинэт:
ʔАтав аны анольатынвэты мынылӄынмык, юрэӄ ръэнутӄэгти мынъыльуркынэт.
Ытръэч-ым ӈэнку ръэнутэт танлёмпэлята мытынтынэт,— энаальыт нытатлыӈыткоӄэнат ынпыначгэты.
Вынэ энмэч ʔатав мынтэнмавыркын, ӄорвамготгытык.
Эквэтгъэт анольатынвэты.
Ӈэнку пыкирык ынпыначга ӄол улюв рыкалыровнэн ынкъам рывэнтэтийгут рыннин.
Нэнвэнтэтын улюв.
Колё аны лыгэн турынныгинив увлюгчыку нытваӄэнат, миӈкри ӄун тымъёттэ эвын эгынток.
Ӄол улюв ынпыначга рывэнтэннин ынкъам тэйвыгнин вытку анольатынвык тылек.
Нивӄинэт, энмэн тэленъеп ымыӈ ʔыттъыт нывэтгавӄэнат.
Ытръэч ытри рыгэргэвык авэтгавка гэнъэтлинэт.
Ынӄэн ынӈин гатвален.
Ганымытваленат ӈирэӄ ʔыттъыт ынкъам ытри амалваӈ вальык ʔоравэтльак ганымытваленат.
Ӄол нылгинытэӈӄин ʔоравэтльан ʔыттъэты.
Ӄутынэ-ым чиниткин ʔыттъын нэналпынрыӄэн роолӄыля, ынӄорыӈ-ым ниниткэӄинэт роолӄылтэ чама-ым тымӈэмэӈкы нэнаркыпчевыӄэн.
Ӄол итгъэт ӈирэӄ ʔыттъыт умэкэтгъэт райвачыӈкы ʔаӄаоравэтльак ынкъам таӈэтынвыльын ӄульʔиттэ пынлёнэн:
ʔАмын гыт миӈкри нытвайгыт?
Нылгинымэльэв нытвайгым.
Гыт-ым миӈкри нытвайгыт?
ʔЭтки ʔаткэгма нытвайгым.
Гымнин этын лыгъʔэтки, гым ынан нэналпынрыӄэн тэйӈэтэ, ынӄорыӈ-ым ниниткэӄинэт ынкъам нэнаркыпчевыӄэн тымӈэмэӈӄы.
Ивкэӄун вай левыт ӄыгитэгын тынотэты вальын.
ʔОравэтльата валёмнэнат вэтгавыльыт итчерэйилытэ ынкъам патгыргэпы гитэнинэт.
Эвын-ым ʔыттъыт нывэтгавӄэнат.
ʔОравэтльата анӈэнагты ивнинэт:
ʔАмын йылгатымӈэтвакыльэнат нывэтгавӄэнат, вэлер-ым ʔэӄэйилетыркыт.
ʔЫттъыт нотагты ръилегъэт.
Оратвак, таӈъоравэтльэн ʔыттъын пыкиргъи, ытръэч-ым авэтгавка гэнъэтлин.
Ӄол ʔыттъын ӄонпыӈ гатымӈэвлен.
Ынӈин ʔыттъын авэтгавкыльо гэнъэллин, ытръэч-ым вэнлыги ныгыттэӄин.
Энмэн-ым ӄол гитлин лыгэмайӈычавчыв гакалыролен айванальэты, иӈӄун ынин ӈэлвыл аръаля нымкыӄин; рыпэт ръоравагтэлма ӄэюут ынкъам рэквытти ʔайӈама вэтгавыльыт ʔаӄавалёмыӈ.
Айванальа тэгнунтымъэв палёмтэлнэн чавчыв вэтгавыльын ынкъам ымыӈ ванэван рэӄын нивнин, лыгэн авъеткынка нытваӄэн.
Чавчывата эргыльа айваӈальын ачыгнэн ӈалвыльэты.
Ытри ӄытгъэт ӈалвыльэты.
ʔАмын ӈэлвыл нэнвэгтилетын.
Аны колё мэйӈыӈэлвыльыкин ӄэюут ынкъам рэквытти гъэйӈэлинэт, рыпэт нутэнут гурвэлетлин.
ʔЭквырга-ым чавчыв ытри айванальын мэлпэнинэмил нывэтгавӄэнат, мэчичьу айванальын нытэнӈыткуӄин.
айванальын мэлпэнинэмил нывэтгавӄэнат, мэчичьу айванальын нытэнӈыткуӄин.
Айванальа чавчыв нэмыӄэй рэмкичийгут рыннин.
Ӄолетъылё чавчыв рэмкичигъи айванальэты.
Тэӈӄэмиплыткук, айванальа чавчыв ивнин:
Моргынан мытрапэнрыӈын рыркаровтыт, ӄырым этыӈан нъылымӈэнан, чама гымык ӈэлвыльин ʔэйӈэн нъывалёмын?
Чавчыв элкыгъи рыркапэнратыльык рээн.
гъэйӈэлин, рыпэт чавчыв эвилюкэ гэнъэтлин.
Колёмэй ипэ гыт гачавчывавэгыт,— ытръэч ынӈин иквъи чавчыв.
(стр.
ЛЫМӇЫЛТЭ Мутлювйи
Стр.
рыпэт-ым тэӈэмӄэвииръэ нынымытваӄэнат.
Ӄол гитлин таӈымльаляӈэт гаёʔатлен.
Ӄынвэр таӈымыльо гагытъатыӈӈоленат.
Амынан ʔыттъыёлральын ванэван ныгытъэтгъэн.
Ӄол итгъи ёʔомачы, миӈкри вай тэнмавыӈӈогъэ Мутлювйи (ынӈин нъэйӈэвӄин ейвэл).
Ынӈатал ёʔомачы миӈкри тэнмавыркын, лыгэнитык рэӄитувъигъэ,—чакэтта нинивӄин тэнмавыльын Мутлювйи.
Вынэ рэӄыркын, ынӈэ гым энанъотавка, гымнан кымиӈын тылӄырирыркын,— ʔаӄоча татлыгнэн чакыгэт Мутлювйинэ.
Мутлювйи ӈытогъэ.
Лыгэн айгыпы эквэтгъи.
Авынтыляма ӄынвэр эвиръыт гылгэпы ӄэтыӈӈогъат.
Мутлювйи пэлӄынтэтгъи.
Чакэтта ӄэтувъэӈӈольын ярагты ʔэмэннин.
Вачаӄ эмчекыльин, ӄол итгъи нэмэ тэнмавыӈӈогъэ нотагты.
Нэмэ чит чакэтта ръотавнэн.
Миӈкри-ым ӄырым нывалёмгъан.
Нэмэ лыгэн айгыпы тыляӈӈогъэ.
Ӄынвэр ынан кытийгын рымагтынэн.
Наӄамлым-ым ӈэнку нылгитымгэтӄин.
Ынан льунинэт ярат.
Рэнмырилти яракэн мачгыргол нытваӄэнат.
Мутлювги тытлыгъет вэтчагъэ, ытлён ванэван ʔынльугъэн, эвытрыкэ гэнъэтлин.
Ынӄэн нымным рэккэӈин.
ӄэтувъэӈӈольын ярагты ʔэмэннин.
Вачаӄ эмчекыльин, ӄол итгъи нэмэ тэнмавыӈӈогъэ нотагты.
Нэмэ чит чакэтта ръотавнэн.
Миӈкри-ым ӄырым нывалёмгъан.
Нэмэ лыгэн айгыпы тыляӈӈогъэ.
Ӄынвэр ынан кытийгын рымагтынэн.
Наӄамлым-ым ӈэнку нылгитымгэтӄин.
Ынан льунинэт ярат.
Рэнмырилти яракэн мачгыргол нытваӄэнат.
Мутлювги тытлыгъет вэтчагъэ, ытлён ванэван ʔынльугъэн, эвытрыкэ гэнъэтлин.
Ынӄэн нымным рэккэӈин.
Ӄита ӄинэйылги пынлётконаӈ,— раккаӈынпыначгын иквъи томыкы.
пынлёткоӈӈогъэ, маӈэнӄача рай варкын нымным Пынаквын.
Мутлювгинэ кэӈунэӈэтэ энатрынэн пыглылявыт.
Пыглылявыт паагъэ илюльэтык.
Ынпыначга ринтысӄивнин пыглылявыт ынкъам тумгыт ивнинэт:
Ыныкы нэйылын имчьэчугнэлгын, гэлевтылин.
Нэмэ ынпыначгын пынлёткоӈӈогъэ.
Эчги нэлёльыӈӈоӄэн имчьэчугнэлгын, Мутлювгинэ кэӈунэӈэтэ нинэтэнгээрэӈӄин, ынкъам ныпааӄэн илюльэтык.
Ынпыначгын лываквъэ пынлёткок.
ʔЫттъычгын, тытлык ӄача готытвальын, Пынаквыӈӄачагты нытэгъеӈӄин.
Ӄынвэр ʔыттъын инэнлыпъэтгъи ынкъам Пынаквынвэты эквэтгъи.
Нэмыӄэй Мутлювги гагчыръогъэ яраӈӄачеты.
Пыкиринэӈу ʔыттъэ валӄарат нэнаранӄаплеттавӈыӄэнат.
Ытлён моогъэ кэтэм Мутлювйин валӄарайпы, ытръэч лывавнэн рыпэӄэттавкы.
Ынӈин ымыльо валӄарат лывавнэнат рыпэӄэттавкы.
Ытръэч ʔыттъыёлран рыпэӄэттавнэн ынкъам ыннэн ʔоравэтльан рунин.
Мутлювйин ричитык нытваӄэн ваӈӄытэн мэмылӄай.
Мутлювйинэ гуннин  ʔыттъычгын.
Ваӈӄытмэмыл- ӄаен яальыпъыт чекыяа нилюльʔэтӄинэт, наӄам колё лыляйӈыт нымэйыӈӄинэт.
ӄаен яальыпъыт чекыяа нилюльʔэтӄинэт, наӄам колё лыляйӈыт нымэйыӈӄинэт.
ʔЫттъыръэтгыпыльыт пыкиргъэт.
Ытръэч ʔыттъын айылго нылгыӄин пирик, миӈкри ӄун айылгэты вальа гэкгутлин.
Ӄынвэт Мутлювйи тытлыӈаргынойпы нъэйӈэквъэн:
Мутлюв, аны ʔыттъын мургин ӄыйылгын.
Вынэ ӄырым, иъам торгынан гэнӈивылин, нэмыӄэй гымнан выёльо тырэлгыӈын.
Вынэ ынан гыт ӄэӈэӈытвиги.
Вынэ гым ымы ынӈин эӈэӈылигым.
Эвын гым ныгинникуйгым чинит.
Вынэ эвыт выёльэты гыт рэтэгъеӈыркын, моргынан гаймаӈэн гыт эккэтэ мытралпынрыгыт.
Янор, ӄырэтгыткы, юрэӄ ринэтэмъюӈӈытык.
Ӈинӄэй нэрэтын, вытку ынкы ʔыттъын йылнин, ытръэч ивнинэт:
Ыныкит рантаглянӈыткы ӈинӄэй, гымнан вэнлыги лымынкы вальыторэ тырэльуӈытык, ымыӈ нутэсӄычыку, ынӈатал ынкы тырэлгунмэтйиӈытык.
Рэккэӈыт эквэтгъэт.
Ытръэч аплёратвака ӈинӄэй эквэтгъи.
Колё ʔамын нэтэмъюӈгым.
Еп ынӈин эвма, Мутлювйин чакыгэт эрымкатыӈӈогъэ ынкъам эвыр пэтле йытонэн рэккэӈин ӈинӄэй, ытръэч лыгэн ʔоравэтльан.
Ытлён нэтэнынныӈын Тайкыгыргыно.
Мутлювйинэ нинэныгъюлевӄин мыркогыркэк Тайкыгыргын.
Ӄол рыннин Тайкыгыргына Мутлювйи ивнин:
Мутлюв, ивкэ лымӈэ мынмыркогыркэчӄэвмык.
Ытри эквэтгъэт.
Лыгэн тымӈанӄачормык ʔинныпъин ръылинин ынкъам рыкавральавыӈонэн, ӄынур мыркогыркэма.
Колё нымкыӄин мырголгын йыто- льаннэн, ынӄоры йытонэн унъэл.
Ынӄоры Тайкыгыргын нымнымэты рэчейвыткуӈгъи.
Ытлыгын вэтгыры вагъэ, ытръэч ивнин:
льаннэн, ынӄоры йытонэн унъэл.
Ынӄоры Тайкыгыргын нымнымэты рэчейвыткуӈгъи.
Ытлыгын вэтгыры вагъэ, ытръэч ивнин:
Гынан ричит ӄынлейвыркын ынкъам кэӈунэӈ.
Эвыр ранӄамэтвавӈык, гынан ӈыроӄ ръэвин рычгытъымыт ӄынуркынэт, ыргынан ӈирэют нынуӄинэт, эвыр тэнильуткуӈийгут рытык — ынӈэ ʔэнӄэткэ.
Ӄлявыл эквэтгъи.
Нымнымык пыкиргъэт.
Чаёкво нантэнмавынат эмӈирэют ръэвин рылгыт, Тайкыгыргына йынаннэн ӈыроӄав.
Вулӄытвик авынральын ильуткугъи ынкъам, плыткук тэнильуткуӈийгут рыннин Тайкыгыргын.
Ынан чит ивнин, энмэн ытлён эӈэӈкыльин, ынӄэната-ым ӄырым нильуткун, ытръэч ӄутынэ ивнин:
Ӄырым эӈэӈкэ ӄытвагэ, миӈкри ӄун гыт Мутлювйийгыт эккэйгыт, ынӄэната гыт ʔаӄакытгылгавыӈ.
Тайкыгыргын эльоткомгогъэ.
Авынэльоткома яраӈы гырголятгъэ ынкъам эквэтгъи Тайкыгыргына яраӈӄачагты.
Вытку титэ ильуткульын нывилийгут итгъи, вытку ынкы паагъэ.
Эргатык ытлён рагтыгъэ, колё ынӈатал ръэвытъуле гагновлен, рыпэт ыргин яраӄай гарыквытыӈолен.
Ытри тумык рээн мэчынкы тайӈатгыпы ваӈӈогъат.
Ӄол нэмэ итгъи ынроӄ ӄоленымэты рэрэмкичиӈгъи Тайкыгыргын.
Ынкы Мутлювйинэ ивнин экык:
Вынэ ʔатав мытантэнмыӈатык, эвын-ым миӈкри мытритыркын.
Вынэ ӄлявылӄай эквэтгъи ӄоленымэты.
Ынкы пыкирык ытлён лыгивэймэну нылгыӄин, миӈкри ытлён Мутлювйин экык.
Чаёкво нэнэймэвынэт ӈыроёт ръэвин егрылгыт.
Тайкыгыргына йынаннэн ӈыраӄав.
ʔАмын вулӄытвик авынральын райвэчанӈыгъэ.
Ынан айвэчатынво ʔайӈавыӈӈонэн Тайкыгыргын.
Вынэ гым ильуткукыльигым,—нинивӄин авынральын Тайкыгыргына.
Вынэ ӄырым ильуткутвикэ ӄитги, миӈкри ӄун гыт Мутлювйийгыт эккэйгыт,— нытъивычьэтӄин авынральын.
Нэмэ ӄол рыннин рэлку вальын Мутлювйи Тайкыгыргына ивнин:
Ивкэ миӈкри гым мынымгилиркын.
Аӈӄачормык варкын ытръэттэгын эӈэӈыльын.
Ӈэнрилы ӄылӄытги, ынин варкын ӈэвъэн, ныгтиӈӄин.
Ынӄэн-ым ӄыгтыгын.
Нэрэтэнильуткуӈгыт, таӈымныкэрэт ӄильуткуги.
Эчги ымыльо рэйылӄэнӈыт, ӈэвысӄэт ӄыпиригын ынкъам авынэльоткома ӄыриӈэги.
Гынонаӈӄак варкын выквылгын, ынӄэн ӄиквын ӄинэвинрэтги, ынан эплеэн миӈкри ритгъэ.
Тайкыгыргын этвэтгъи.
Ӈэнку пыкитльэн колё вэймэну нылгыӄин, наӄам мэӈко ыргынан лыги нылгыӄин ымыӈ нынны, эвыр иӈӄун ытлён ракӄаӈгыпы эткаё.
Вулӄытвик Тайкыгыргын нэтэнильуткуӈын.
Аны гильуткулин, наӄам йылӄэтыльыт нэнанъотавӄэнат, иӈӄун ытлён ӄонпы ʔыночыркын.
Ӄынвэт ымыльо йылӄэтгъэт, лывавыӈонэнат очыткойгот рытык.
Ынкы ынан пиринин ӈэвысӄэт ынкъам рэквэтэвнин.
Гынонаӈӄакэн выквын найъон эвын гэргыръонтатлен.
Ӄинэвинрэтги, выквэгыт,— ивнин Тайкыгыргына выквылгын.
Ӄалвэтчальын чыӈатгъэ ынкъам Тайкыгыргын ытри ӈэвысӄэт ынкэчыку рэсӄиквъэт, наӄам ӄалвэтчальын ымӈытатгъэ.
Аӈӄарочыӈкэн эӈэӈыльэ тыӈивынинэт лыпъэт (галгат), иӈӄун инэнгынтэвэтыльын ʔыныркылельэтын ынкъам ʔынрэтын.
Лыпъэтэ ӄалвэтчальын найъ- он.
Аны гэрэнчимэвӈылин ӄалвэтчальын.
Нэтэгмэтэвын рычимэвкы.
Ӄынвэр ынӈин нэнэквэтэвын,лыгэн нагточгатын мэйӈытытэӈэт.
ʔЭквырга-ым аплёратвака, нэнэрэтын ынкъам напэлягъан, этынвэты пынлёчӄэквъат.
он.
Аны гэрэнчимэвӈылин ӄалвэтчальын.
Нэтэгмэтэвын рычимэвкы.
Ӄынвэр ынӈин нэнэквэтэвын,лыгэн нагточгатын мэйӈытытэӈэт.
ʔЭквырга-ым аплёратвака, нэнэрэтын ынкъам напэлягъан, этынвэты пынлёчӄэквъат.
Пынлёчӄэвтыляма ытри ярагты эквэтгъэт, Тайкыгыргын ынкъам ӈэвысӄэт пыкиргъэт ярак.
Ытри ынӈин нымытваӈӈогъат.
Эвыр яральыт рэрэльуӈыркынэт, опопы мури ӈэнри мынъялгынмык,— Тайкыгыргын Мутлювйинэ ивнин.
Эвыр ынкы ытри эквэтгъэт, валӄараӄай чиниткин напэлягъан.
Ытри пыкиргъэт эвын рэккэӈыт гэйылӄэтлинэт.
Лыгэн ытри ӈуткэчычыку рылгъат ынкъам ынкы ваӈӈогъат.
Эргатык кыевык Тайкыгыргын Мутлювйинэ ивнин:
Энаальыт ӄийъогынат, ӄынӄулильэвысӄиквынэт, ӄиквынэт иӈӄун мури ӈутку гэнъэлмури.
Тайкыгыргын энаальэты ӄытгъи.
Ытлён рэсӄивыльын нэрымъэйӈэн ынкъам нэлкылын, иӈӄун ынӄэн ыргин экык.
Како ʔамын етгъи.
ʔЭми тумгыт, гэръэлинэт, иъам амгынан етгъи?
Вынэ нымэлӄинэт, энмэч нэмыӄэй ӈутку варкыт.
ʔАмын рэӄулымӈэ.
Вынэ ӄиквын, иӈӄун ытлён мурык нымык инэнлельу нынъэлын,— раккаӈынпыначга ивнин Тайкыгыргын.
Энмэч гыт ӈутиннымык инэнлельу нырэтчыӈигыт,— ивнин Мутлювйи Тайкыгыргына.
Ытлён вэтгыры вагъэ ынкъам ымыльо энаальыт румэкэвнининэт, умэкэтыльыт ивнинэт:
Ӈоткатагнэпы игыр ымыльоморэ тэӈэмгынникэ мытрэтэйӈэтыркын, ратанӈавӈэн ʔоравэтльата тэйӈэтык.
Ыныкит авалёмка ритыркынитык ынӈатальым тырунмэтйинтык.
Инӄэнат вэтгавыт ӄонпы лыги ӄылгыркыниткы.
ʔАмын рэккэӈымкын аӈӄагыннэкгэлеӈӈогъат, чама нылвэгилиӄинэт.
ʔЭквырга-ым ӄол нитӄинэт нытэгъенӄинэт ʔоравэтльатъолеты, ьнӄэната ӄол нэнтын Мутлювйи нивын:
Ивкэ ӄунэче ӄытрилыткуги, мынъырэльуӈын мургин тэйӈэт.
Ынан мури пэтле мытрарагтыгъа.
Эвыр йъарат тэгъеӈкы, ӄэнарэргытык, эченур ынӈэ ӈотэнваратэты, ʔаӄальываратгыпы ӄылейвытык.
Рэккэӈыт эквэтгъэт.
Эвыр пэтле пыкиргъэт, колё нэныпкирэтын нымкыӄин ʔоравэтльаӄай.
Мутлювйинэ гитэсӄивнинэт, люур-ым алкылыӈонэнат ымыӈ Пынаквыльыт.
Ынкы ынан ивнинэт:
Колё ʔамын ынӄэнат ӄытрилгыткы, ынӈатал авалёмкыльыторэ, алымыӈ тивтык, ынӈэ энрэӄэвкэ чымчекинэт вараттэ.
Игыт тури лымӈэ мытрилтык.
Ӈоткатагнэпы мурыгмил ратайӈатыӈотык эмгынникэ.
Ынкатагнэпы рэккэӈыт оча рытчынинэт ынкъам рытайӈатыӈӈонэнат эмгынникэ.
Паагъат ʔоравэтльагэлек.
Энмэн гатваленат рагэнэвӄагтэ.
ʔАмын-ым ымыльо ынкэкинэт гэвъиткулинэт, ытръэч ӈирэӄ гэгнулинэт: ынпыӈэвӄэй ынкъам ӈинӄэйӄэй.
Ӄынвэр ытри тэӈуйӈэ этэйӈэткэ нъэлгъэт, наӄам миӈкри нитынэт — нырулӄинэт.
Ытри увэрак нъывэткутэ ныӄамэтваӄэнат, ӄынвэр-ым ымы нъывэт тэлпыгъэт.
Вачаӄ панэна ӈинӄэй ынпыӈавэты нъывапоянтайгот нитӄин.
Ӄол итгъи ӈаргыновты ӈытогъэ ӈинӄэйӄэй ынкъам льунин ӄлявыл, инэйпэльын тэйӈэтэ.
Ынӈэ эпэӄэй ивкэ,—ӄлявыля ивнин ӈинӄэй.
Нэмэ ынкы энайпаӈӈогъэ кимитъэ, ӄээӄын вак ӈинӄэй ӄлявыля ивнин:
Ӄырэсӄикви ынкъам эпэӄэй ӄиквын, иӈӄун нэмэ ытлён увэрагты ныпоянтагъан.
Ытлён рэӄэ мылпынрыгыт, тэӈуйӈэ нъэлгъэт увэрат.
Лыгэӄраӄо нинэлгыӄин ӈинӄэе ӈэвмиргын тыӈивык, ынкъам ӄынвэр валёмгъэ: увэрагты ытлён ӄытгъи.
Эчги увэрак рэсӄиквъи, ынпыӈэвӄэе льунинэт: эвын таӈымыльо яӈат гэтэнйыръэтлинэт тэйӈэтэ.
Аны амъʔаӄакоргава ынпыӈэвӄэй гэлгиӄулильыръулин.
Эвыр ынкы ӈинӄэй ивнин, иӈӄун ытлён ӈыӄамэтвагъан.
Аны колё гаӄамэтваленат, ынкатагнэпы ытри гапааленат гытъэтык.
Энмэн ӄутти ганымытваленат гатлювъёта.
Ытлывэ эвын ʔаачеко гэнъэтлин.
Ытръэч вапысӄатӄыльо.
Ӈэвмиргын гэнпэвлин.
Ыргынан энаальо нылгыӄинэт мытлыӈэн йичьэмрэт, тэӈэмъэккэльыт.
Ӄэйвэ ʔаачек гэныннылин, ытръэч ванэван ныннэпы ʔынъэйӈэвын, лыгэн Вапырӄано нылгыӄин.
Вапырӄы пэнин амынан ривыльын.
Лыгэн-ым ытлён вэты ныӄитпыльэтӄин.
Ытръэч пэнин рыгыткульэтыльын, миӈкри ӄун гальолӄылма гавапырӄатлен ымыӈ гэӄэймэтлин.
Рэвынвык пэтыранъёлгычыко нытъирэткуӄин.
Эчги ныйылӄыӈӈоӄэн, пипикылгын почьачыкогты нырэсӄивӄин.
Ӄынвэр ʔаачек ӈынваӈэнӈогъэ:
Колё ʔамын ӈотӄэн чыгычамачы ръэсӄирыркын, ӄынвэр тырэнтъылевӈын.
Вынэ чит-ым ытръэч гыныкы ейвэче ӈотӄорыӈ нылейвигым,— татлыгнэн пипиӄылгэ.
Ытръэч-ым ӄун тычгычаркын ынкъам ынӄэната тэпылмэркитыркын.
Вынэ ынӈэ эпылмэркиткэ.
Ынан гыт гымнан мэрынрэ тырэнмигчирэвыркынигыт.
Ытръэч лыгэн ӄулвыркын,— ынӈин ивыплыткук, пипиӄылгын аны гэмигчирэтлин.
Лыгэн рамонтатъё вапырӄалгын нинэнмылюӄин.
Лыгипэтлеӄэй Вапырӄэн увик ныкыргэвӄин ынкъам ӈирэӄэвык кивык тэӈуйӈэ авапысӄака нъэлгъи.
Ӄолерэвынвэпы пыкирык, Вапырӄана ӈэвмиргын ивнин:
Ытлён ынӄэн ынпэвыркын, ӄырым ʔэвын ӄырагынрэтгэ.
Лывавыӈок гымык эмиче раегрыӈӈогъа.
ʔАтав аны энаальэты ӄыӈээвйисӄикви.
Юрэӄ ӄол ӈэвысӄэт равалёмгъа.
Наӄам энаальыт мэлмыгӈэвысӄэтыльыт.
Ӈэвмиргын ʔыттъыёлрагты ӄытгъи.
Ынкы ымыльо ӈэвысӄэтти нынымытваӄэнат.
Лыгэн ӄынур ыннэн нивӄинэт:
Экыркагыргын микынэ ынӄэн этынво нъылгынин выпысӄатӄыльо.
Ымыльо ӄутти ынӈин нивӄинэт ӄолеракэн ӈэвысӄэтти.
Ытръэч яалральын ӈинчьэн ӈэвысӄэт ытлыгэты иквъи:
Опопыӈ-ым гым ʔатав мъэликэтык, мэӈ-ӄо-ым таӈӄлявыл мынльун?
Ынӈин ӈээкык, этлы эчирмыӈэткыльин ынӈин вальэты ʔоравэтльагты.
Ӄонырыӈ-ым Вапырӄы вэлер нырэнымӈыӄин.
Итыкэвын-ым ӄол ӈэвысӄэт тынвэтгавын,— ивнин ӈэвмиргэ рагтык Вапырӄы.
Оратвак, пыкирык ӈавынрагтаткэн ʔылёӈэт, ӈэвмиргын Вапырӄана ивнин:
ʔАтав гытамавэръыт ӄыгтогынат гымнин чама гынин.
Ӈэвысӄэт мыныгтыгъан.
Ӈэвмиргын ӈавъанлыӄылеты ʔэмэннин орвыткынык.
ʔАмын-ым авапысӄака нъэлык, чама таӈавэръэпык, Вапырӄы гэгтиӈэвлин.
Ярагты ӈэвъэнылӄыл нинъэмэтӄин.
Аны наӄмлым ʔыттъыёлкэната ʔэӄэтыльэ ӈавъйъэлгытомгын рытэргава нынтыӄин ʔэӈойпэвык, наӄам чама нинивӄин: ʔУрэгымнин ʔыттъыёлкэн Вапырӄы≫.
Вапырӄы ӈавтыӈгъэ, лыгэтаӈычьатыӈогъат нымытвак чама ытри ӈинӄэетыльэтгъэт.
Энмэн ганымытвален валвийӈын, наӄам вэты мыгӈинӄэгльэн.
Валвийӈын ӄонпы лымынӄо нылейвыӄин, инӄун нытэйӈэтльунинэт чиниткинэт нэнэнэт.
Ӄол итгъи валвийӈын ваамэты ӄытгъи ынкъам льунин элӄэт (въиннымкын).
Валвийӈын итчимтильын нылеӄин.
Рырынгиивнин энаальын челгырэӄокальгын:
Колё, ельой, гыныгмич нэмэ миӈкы ынныльугъи,— пынлёнэн челгырэӄоката валвийӈын.
Нэмъэм мэтъʔаӄытап рэнъэӄэрэвӈын, ынан эйвэтэ,— ивнин мычельэ челгырэӄокалгын.
Мэвын ытлювъёӄагтэ ынӄэната нъэнӄэвынэт,— татлыӈыткогъэ рэӄокалгын.
Вынэ наӄам-ым ӄылеркын вэнвыеквэ ынан ӄытап рэльуӈын.
Рэӄокалгын вэнвыеквэ эквэтгъи ынкъам льунин вэлвин ӄытап.
Янор ӈэнку рэӄокалгын ӄамэтвальатгъэ, ытръэч тъэрӄэгти гынульыт ынан рырагтаннэнат.
Валвийӈын вэтгатгъэ аӈӄагты ӄытынво.
Ӈэнку пыкирык ытлён левтыргыткугъи ынкъам рэрэннин мымлиӈын.
Тъэмэтилгыгнин ынкъам танлёӈтаалгылята ʔэмэннин.
Ярак пыкирык, эвын-ым ʔаматъё лыгэтчыӈ нъэлгъи.
Рыпкирэннин ярак, эвын-ым онъалчыӈо гэнъэллин.
Нэмэ рэӄокалгын: Колё нэмэ мэӈӄо, ельой, пыкиргъи?
Нэмъэм мэтъаӄытап гынан рэнъэӄэрэвӈын, ынан эйвэтэ,— вэлвэ ивнин.
Мэвын-ым ынӄэната ӄээвииръэ ытлювъёӄагтэ нъэнӄэвынэт.
Вынэ ӄылӄытги ӈэнрилы ынкъам ӈэнку пыкирык ӄылевтыргэтги, эвыр мимыл рэнэрэнӈын, ӄытъэмэтилгыӈгын эченур ынӈэ атаалгылятка пыкэттагнэты ярак.
Челгырэӄокалгын эквэтгъи аӈӄачормэты ынкъам ынкы пыкирык левтыргыткугъи.
Мымыл рэрэннин ынкъам тъэмэтилгыгнин.
Ярагты мымлийӈын нинъэмэтӄин.
Тагмальатав нэнантаалгылявӄэн.
Ӄынвэр мымыл гэтэӈилгыръулин чама ʔыльыле, чама ӄэтыквата.
Рэӄокалгын мымыльэмэтыльын пыкиргъи ярак.
Нэмэ валвыйӈын чемгъоӈӈогъэ, миӈкри ныпилгыгилигъэн.
Валвийӈын амноӈэты вэтгыратгъэ ӄытык.
ʔАмын-ым ярайӈын льунин.
Рыносӄык вакъогъэ, эвын-ым рэлку нытваӄэн ӈалвыльиӈын.
Ӈавысӄатчыӈын нэнанвыльатӄэн.
Валвийӈа ынанмыӄычьын ӄэюуӄэй чиӈкъэттывэнин ынкъам люур въигъи.
Ӈэвысӄэтэ ӈаргыновты ринтысӄивнин ӄэюуӄэй.
Валвийӈа эмтэйпынэн.
Колё ʔамын нэмэ гыт мэӈӄоры ӄытапльогъэ?
риӄукэтэ пынлёнэн.
Нэмъэм игыт ынӈатал ӄылгэвалёмгэ, ыныкит ӈэнри рэлӄытгъэ ӄычиӈкъэттывэгын ынанмыӄычьын ӄэюуӄэй.
Рэӄокалгын эквэтгъи.
Яраӈы льук, рэӄокалгын расӄыткынэты ӄытгъи.
Ӄалетлы лылепгъи ынкъам льунин ӈэлвыл.
Ӈутку-ым ынин рапойгын катгоӈ ваӈӈогъэ.
Ынан ӄэюуӄэй люнчичевэ рыннин, ипэ-ым чымӈачгын.
ʔАмын-ым ӈэвысӄэтэ пиринин чымӈачгын ӈаргыновты ринтысӄивнин ынкъам ныӈынваӈэӄэн: Иъам ӈотӄэнат въиткуркыт≫.
Челгырэӄоката тэйкынин имыт ынкъам ралӄонӈынӈогъэ, ытръэч-ым ӄутык нылвавӄэн, миӈкри колё нитчыӄин имыт.
Ӄынвэр рэӄокалгын ралкогты
мачпэлгыӄолеваӈэйпыгъэ:
Ӈавол, ӄинэнлыӄутэтги!
выквэпойгын:
Чемэр ӈотӄэнына ӄаат нэнанмыткоӄэнат!
Вытку кэгытрыплыткук, челгырэӄокалгын ярагты эквэтгъи ынӈин ымыӈ аймак пэлянэн.
Ынӈин амрапойгыӈа рэӄокалгын рулльу нъэлгъи.
Энмэн ганымытвален ынпыначгын Нутэтэгын.
Ынин левыт лыплявтыльын, ӄынур ʔыльыл.
Ытръэч ытлён эвын колё пылчимгъульын.
Ръэнут ынан ванэван нынъʔээвнин ынкъам ытлён таӈэты нытваӄэн.
Ӄол гитлин гырокы колё галгэкытийгыръолен.
Нутэтэгнынэ льунинэт ӈирэӄ галгат, айгыпы тылельыт, ытри тэӈыннэнилюк нырилпынилюӄинэт, кытийга нъарэӄэнат тылельыт.
Ӄынвэр ӄол гатле лыгэн Нотатагныӈӄачеты чечьаратгъэ ынкъам ӄынур рыпыткавъё иргъи нутэсӄык.
Эвыр ынык яачыӈ тылетумгын ӄлеггатле нэмыӄэй ыныкы пэнрыгъэ.
Ӄутырык эвын-ым гиину нэнъытчынэт ынкъам эвыт ынкы нанъынмынат ытръэч Нутэтэтнынэ йъэлыги ейвэчу рытчынинэт ынкъам рырагтаннэнат, энмэн тылек лывавыльыт мачыргынан ныпаӈъэвӈытонат.
Нутэтэгнынэ галгат таӈамтаӈэты нэнанӄамэтвавӄэнат, иӈӄун ытри эӄылпэ наройвавынат.
Галгат Нутэтэгнынэ улвэквъэт, ынкы элеӈитгъэт.
Гыръогъат.
Ӈаргарэты Нутэтэгнынэ тэгнымэльэв рытэнмавнэнат галгат, омнотагты ӄытыльыт.
ипэ-ым майӈыгачгамкыт, таӈымыльорык ныныпкирэтӄинэт газолотоленат чыгэгти.
Ынӄэн-ьм амкоргава Нотатагнына, миӈкри ӄун ытлён пылчимгъульын, ытлён галгата нытатлыӈӄэн.
Ынкатагнэпы галгат Нотатагнына ныетӄинэт ынкъам ванэван аммынга ныпкирынэт, наӄам аммыкыӈ нынъэлӄинэт.
Ванэван ыргынан тымӈэчыгагтэ ʔынрэтынэт, нырэтӄинэт золотольыт чыгэгти.
Ытръэч Нутэтэгын ванэван амынан нырагаймычьавын, ынан гаймычьын нинэниювӄин ымыльэты ʔОратнотагты, иӈӄун ʔУрэтнутэнут этъо гаймычьыӈ нынъэлын.
Вэчьым калевэтгавыльыт энмэч чичеквъэт, иӈӄун Нутэтэгын ынӄэн Чукотка мургин.
Ӈирэӄ ʔыттъыёлкэнат галгат, ынӄэн гаймычьырэрыльыт, ӄэйвэ ытри янор нылвавӄэнат, ʔэквырга-ым Нутэтэгнынэ ырыкы ганкалыровлен гаймычьын.
Мыкычьыт-ым галгат,— ынӄэн игыткинэт тараӈыльыт гаймычьынвык ынкъам пылвынтынтольыт, микырык нэйылыркын ʔОратнотагты гаймычьын мурык Чукоткакэн.
Ӈотӄэн лымӈыл ытръэч мооян.
Плытковач наратвыплыткоӈын яалтыӈарата.
Энмэн ӄол ейвэл ганымытвален, ӄонырыӈ-ым ванэван нынымытвагъан, лыгэн лымынӄоры нылейвыткуӄин.
Ытръэттэгын ынӄэн ейвэл гэмлынӈэлин, рыпэт татыӈгэтъянва ытлён гэтэныннынлин Мымлыну.
Лымынкы ытлён рэсӄивыльын ʔэнӄу нылгыӄин, мынлымаро лыӈэ.
Ытръэч ʔэнӄу корыткольэты, ейвэл ӈытогты нытэргатӄэн.
Нивӄин ытлён тэргатэты: Мымлигым танлымынӄэнына ʔэнӄу лынъёйгым≫.
Ейвэл ынӈин ӄонпы гамганымгыпы нылейвыӄин, лымынкы ытлён ӄынур ʔыттъын, ʔэнӄу нылгыӄин.
Ынраӄ рырэсӄивэтык ытлён лыгэн чоттагнык ныныткивэтӄин, миӈкри ӄун рэнымлынӈэквъэ.
Рыӄамэтвавык, ымыӈ рыровэты ринтэ нылпынрыӄэн тэйӈэтэ.
Нэмэ ӄол итгъи ӄулинымык пыкиргъи ынкъам яатрак рэсӄиквъи, миӈкри ынан лыги, иӈӄун ʔыттъыёлральыт ынӄэнат чавчынат, лыгэнитык ӄырым ʔынынрэсӄивэтын.
Миӈкы гэрэсӄивлин Мымыл, ынкы нытваӄэн ынпыначгын ыннэнӈээкэльын.
Рэсӄивыльын ралкойпы наваӈэйпын:
Мэӈин?
Гым, Мымлигым,— татлыӈыткогъэ Мымыл.
Вынэ вай мури ныӄамэтваморэ, иъам эрэскивкэ, омавысӄэвка?
Ытръэч-ым гым Мымлигым, мымынӄо гым ʔэнӄу лынъёйгым, юрэӄ ымыӈ торгынан гым ʔэӄу ринэлгыӈытык.
Вынэ лыгэн ӄырэсӄикви, ӄомавысӄэквэ.
Мымыл рылгъэ.
Тэӈвытку ёрочыкон льунин, рыпэт мэлекэвкитыльын, ымыӈ гыткат малтопылтатыльыт.
Нанӄамэтвавын Мымыл.
Лыгэн ӄэмиплыткук Мымыл йылӄэтгъи.
Йылӄъарэк галвавлен торомавыльын.
Мури эккэкыльымури, мургин варкын амынан ӈээкык, нотӄэн-ым ейвэл ӄырымэн микынэ гыто лынъёлӄыл, эмрэӄу ӈотӄорыӈ ныляйвыӈӈогъан, ымыӈ моргынан эккэну таӈылгыӈ вальыӄай,— иквъи ӈавъанэты ынпыначгын.
Гым ымыӈ вэтгыры тытваркын, ытръэч мургин ӈээкык рэӄын риквъэ,— ынпыӈэв татлыӈыткогъэ.
Кынмэӈкырэ-ым нитгъэн Мымыл, мачынан мурык нытваркын,— нэмыӄэй иквъи ӈэвысӄэт.
Йылӄанма Мымыл, ынпыӈэвэ пэтавэръыт ʔывэ- ӄучин етъаӈ рытчынинэт, иӈӄун кыевык Мымлынэ ныйпынэнат.
ӄучин етъаӈ рытчынинэт, иӈӄун кыевык Мымлынэ ныйпынэнат.
Ынпыначга кыевыльын Мымыл ивнин:
Итык-ым эвыт ʔэнӄэткэ, мури гынык йылӄанма мытвэтганмык, иӈӄун гыт ӄонпы мурык ӄытваркын, эмэлкэ эккэну мынылгыркынигыт.
Вынэ итык ʔэӄу элгыкэ, гым ӈутку тыратваркын,— коргавэты татлыӈыткогъэ Мымыл.
чычаткыната гэтчылин ӈэвысӄэт.
Ӄонырыӈ-ым ымыӈ авынральэн ӈээкык линлиӈэ ролыӈ нинэнтыӄин ынкъам винвэӄину нинэлгыӄин гэтаё энаальэн ӈэвысӄэтэ.
Амӄынэргатык ӈэвысӄэтин ʔылгыльатгыргын катгоӈ нынъэлӄин, ӄoнырыӈ-ым ымыӈ Мымыл.
Ӄынвэр ытри амкынмал ымыӈ оӈалыӈогъат.
Ӄынвэр Мымыл ӈавтыӈгъэ авынральык ӈээккэк.
Лыгэтаӈычьыӈӈогъат нымытвак ынкъам ӈинӄэетыльэтгъэт.
Чавчывайӈын, гэӈэвмиргэ вальын, тэмпэнин ӄорак вальын.
Нэмэ ӄолетъʔылё ытлён ӄорак нытваӄэн.
Ыныкӄач нэвииӄин ӄол ӄораӈы.
Тэвлягъэ.
Люур рытэвлявнэн ӄоравэлёйпы нэнэнэӄэй.
ʔОравэтльата лыгэн эвыт пиринин.
Рырагтаннэн.
Ӈавмэргыӄаеты йылнин, ивнин:
Ӈотӄэн нэнэнэӄэй, ӄоравэлёйпы рэчгэттавъё, лыгэӄылпэ ӄынмэйӈэквын.
Энмэн рымайӈавыӈӈонэн.
Амӄынэргатык ныёпатӄэн ӈинӄэй.
Энмэч нинивӄин ӈэвмиргыӄэй:
Еп эмэйӈэткэ?
Ӄынвэр нэнэнэӄэй алватэӈатыӈӈогъэ.
Лыгэӄылпэ нымэйӈэтӄин.
Ынӄо ӄорагты ӄол итгъи ӄытгъи, ынӄэн инэнмэйӈэвылььн ӄлявыл.
Тэргыльын ӄулиӄул валёмнэн.
Эвыр ынкы ёпаннэн, ʔораярайпы ӈэлвыл рыльэтэннин.
Ӄытлыги гэтэӈыткулин яраӈы, ымʔы ынин ӈэвмиргыӄэй гэнулин.
Нываӈэйпыръоӄэн, нинъʔэйӈэльэтӄин ынӄэн ӄлявыл инэнмэйӈэвыльын.
Ӄынвэт ынин ӄораны инэнэрэтыльын нэнэнэк тымнэн.
Ынӄэн рунин.
Ӄээӄын нинъʔэйӈэльэтӄин ытлён: Тыгытъэтыркын аны-ы!
Ӄынвэт таӈымыльэты ӈалвыльиӈын кунин.
Ынӄоры ӄлявыльчыӈын аны гэгынтэвлин, наӄам нэнэнэӄэе кылельэннин.
Ынӄэн лыгэн кэльэнэнэнэӄэй ʔэнӄэвкы нылвавӄэн.
Этъым аны ӄлявыл нинъэв гатвален, ӄэлёӄ-ым ӈыроӄ ʔылёӈэттэ йъок нэналвавӄэн.
Ӄынвэт-ым ӈан ынӄоры ʔэгъёмкык пыкиргъи, ынӄэн гынтэвыльын ӄлявыл.
Ивнинэт ынӄэн ʔигыт:
Ивкэ ӄэнанатчыӈатгытык, рай кальанананайӈа инэркээльэтыркын.
ʔЭгъёта никвъэн:
Вайыӈкы ӄынъэлги.
Нанатчыӈатын выквыӄачгыпгэӈкы.
Ынӄоры никвъэн:
Тэӈынӈэ эрэӄыкэ, илюкэ ӄытваркын.
Митъэлыги тэгънимъэв мутлымул рэйитыткугъэ — рэегтэлгъэ эвыр-ым нитъэв рэпыльыльэтгъэ — рэвъигъэ.
Ӄлявыл нъатчаӄэн, ытръэч мараквыргын нэнавалёмӄэн.
Ӈаргын-ым наӄам пыкирыльын, тэлгэтыльын кальанананайӈын гэкэмлиллин ʔэгъёта.
Гамаравленат ӈайгыточгык, мачгыргочаӈ выквык, миӈкы гатчылен ӄлявыл.
Тымъёт ʔигыт лыгэн нинэтитӄэтӄинэт.
Аны ынан нымкыӄин гэткулин.
Вэнлыги-ым ʔэгъёта тыленручевэ нынтыӄин.
Танлымынӄо нытыргуйвыӄин.
Янот мынгыӄач нэткугъэн, ынӄо мыраӈӄачкэн гыткаӄач.
Ӈырэпэтыльын кальанананайӈын аны вынэ гапэнрылен лымынӄо.
Ӄынвэт нанмын, натъайытчайвын.
агнэмъавыйӈа пыльыльэтгъи мутлымул.
Ӈытогъэ ӄлявыл выквыӄачгыпгыпы.
Лылепыткугъи.
Гэтъэттывилин ʔэгъён.
Маравын гэтэӈъʔылытвилин.
Ынкы льунин ытръэч тыргын ынкъам ʔыттъымин магчыӈын.
ӄлявыл выквыӄачгыпгыпы.
Лылепыткугъи.
Гэтъэттывилин ʔэгъён.
Маравын гэтэӈъʔылытвилин.
Ынкы льунин ытръэч тыргын ынкъам ʔыттъымин магчыӈын.
ʔАмын-ым трэрэӄыгъэ?
Ынӄорыӈ никвъэн:
Гыт лыгэн ӄэквэтги.
Ынӄэн ʔоравэтльан эквэтгъи ынкъам ʔигу нъэлгъи.
аӄам лыгимэйӈыʔигу.
ʔИгык рээн ваӈӈогъэ ынкъам лыгэтаӈычьыӈӈогъэ.
Ӈирэӄ, эвытлым ӈыроӄ гивиӈит галяк эминъэ, эмэрмэтэ ʔигэ эрмэну нэтчын.
Мытлыӈэн ӈэвысӄэтти гуӈэтлинэт.
Оӈалынвык нууркиӄинэт.
Люуръым лыгэпэӈаръоӈӈогъэ.
Эӄылпэ етъаӈ нъэлгъэт рагтынвы.
Нылеӄинэт.
Ванэван ымыӈ нутэнут нывытрэтын.
Ӄынвэр люур нэльугъэн ууйъʔыӄэй.
Ӄытлыги мылгыран.
Ынкэчыку нытваӄэн амынан вальын ынпыначгын.
Энмэн Ӄайманпыначгын.
Иъʔам вай ытлён Ӄайманпыначго гэлгылин?
Миӈкри ӄун ынин левыт гэӄэймэтлин.
Мури,— татлыӈыткогъат ӈэвысӄэтти.
Татлыгнэн ынпыначгын ӈэвысӄэтэ:
Вынэ вай уӈэлыльымури.
Наёʔоръомык.
Ынпыначгын иквъи: Вынэ виин ӈутку ӄытватык, юрэӄ эргатык рэмэлетгъэ.
Энмэч ӄывитык, эченур амэвтыляйпы ӄувитык, ынӈэ гыргол йымэтвальэпы.
Ӈэвысӄэтти иквъэт:
амэвтыляйпы ӄувитык, ынӈэ гыргол йымэтвальэпы.
Ӈэвысӄэтти иквъэт:
Ии, лыгэн мытрывигъэ.
Ӈирэӄ ӈэвысӄэтти нывиӄинэт.
Ӄол нытэръэӈӄин ынкъам ӈирэӄ норвыткоӄэнат.
Наӄам Ӄайманпыначгын ӄонпы нарычгытваӄэн.
Увиплыткук ӄамэтвагъат.
Ынӄоры йылӄэтгъэт.
Эргатык кыеквъэт — эвын гэлгимэлетлин.
Лыгэн эвыр эквэтгъэт ӈэвысӄэтти, ыргынан нэмэ панэнагты уӈинэӈэт нагтынат.
Эчги уӈинэӈэк пыкиргъэт, Ӄаймынпыначгыӄай ярайпы ӈытогъэ.
Магчыко таёчгыпоӄыткынык вальыт ярар, эпчиит, айколӄай рынрынинэт ӈаргыновты.
Ранмыквыткынык вакъогъэ, ярарыткоӈӈогъэ.
Ярарыткома нытипъэйӈэӄин.
Мыгтийгытватгъак, мыпэӈайгытватгъак.
Типъэйӈэплыткук ынан ярартэ рытрилнинэт ынкъам пууръу пиринин айколӄай.
Айколӄай тэвлянэн.
Люур нэмэ лыгэпэӈапылмыръогъэ.
Ӈэвысӄэтти ууркильыт нэмэ пэлӄынтэтгъэт.
Лыгэн гынмылкинэмил итгъэт.
Рыпэт-ым ӈырача киквъэт Ӄайманпыначгыӄайык.
Ӄынвэр ытри чечавыӈӈогъат, нивӄинэт.
Лыгэнитык Ӄайманпыначгыӄая найъотвэвыркынэмык.
Опопы игыт рагтык мынрэльуӈгъэн йъотвэнаӈ.
Ӄэлынангэт-ым Ӄайманпыначгыӄайык пыкирык нэлӄыриргъэн ӈирэнлеӈу йъотватыльын.
Ымыӈ увигъэт ытри, тэкичгыт-ым нэпиринэт ванэван гырголяйпы, ыргынан наяанат увик ивтылык вальыт тэкичгыт.
Ынкъам ыргынан нэльугъэн йъотвэнаӈ: эпчиит ынкъам айколӄай.
Ынӄэнат ымыльо ыргынан нэнчимиръэвынэт ынкъам ӈаргыновты нэнинтысӄивынэт.
Ёʔота рылыпляннэнат.
Эргатык инъэ нэмэ гэмэлетлин.
Ӈэвысӄэтти нэмэ эквэтгъэт оттымайеты.
Амгынотъʔылён галятагнэты ынпыначга ӄырирнинэт, ʔэквырга льук лывавнэнат.
Лыгэн тымӈэйярарӄай тэйкынин ынкъам пэнин яаё арычгытвак айколӄай пиринин ынкъам ӈытогъэ.
Нэмэ чит пэнинэмил типъэйӈэгъи: Мыгтийгытватгъак, мыпэӈайгытватгъак≫.
Ынӄор-ым ильуткыплыткук айколӄай тэвлянэн, ʔэквырга ытръэч ӈыроӄ пиӈэт эрэтгъэт, ынӄоры ӄонпын мэлетгъи.
Ынкатагнэпы ӈэвысӄэтти гарагтыленат ынкъам ӄонпы гапаален ёʔоръок.
Гатаӈычьыӈӈолен рэмкын варатчыӈын.
Энмэн тэӈытръэч ынпыначгэн гэвъилин экык.
Ытлыгэ-ым экык, въильын, таӈамгылёта ванэван нынленин.
Лыгэн ӄонпы рэлкучыку нинэнтыӄин.
Ынӄэн въильын экык колё гыто нинэлгыӄин.
Ынпыначга ӄэйвэ нымкыӄинэт эӈэӈыльыт нинъʔэйнэвӄинэт ытръэч нылвавӄэн рэювкы нъильын экык.
Ӄынвэр-ым анпыначга льунин рэтаӈаӈыльын ынкъам йынаннэн, иӈӄун ынан экык нынэювнин.
Рэтаӈаӈыльа танлымынӄо рэтычыко въильын нинэлӄырирӄин, ытръэч-ым ынан льук нэналвавӄэн.
Ӄыевык, ынан ынпыначгын ивнин:
ʔЭтки ʔамын тургин ӄлявыл танлымынӄо льук лывавнэн.
ʔАтав китаӄун кылылетэ ӄэналпынрытык ынкъам ынраӄ мылӄырирын Яатлавтэпы (ынӈин нытвыӄэн аӈатлыӈын).
Ынпыначга-ым кылылетэ пынрыплыткок, нэмэ лыгэн въильык ӄача атчьатгъэ, ытръэч атчьатыӈок ынпыначгын ивнин:
Митъэлыги вай ӈыронъʔылё тырэйылӄэтгъэ ынкъам ынӈэ инэныгъевкэ, ымыӈ ынӈэ инэнилюкэ.
Рэтаӈаӈыльын-ым рэтыӈ ӈанӄэн Яатлявтэты ӄытгъи.
Ӈэнку пыкиргъи ынкъам льунинэт тытлык ӄача вакъотвальыт ӈирэӄ ʔигыт.
Ынан ʔигыт кылылетэ пынрытэнат.
Пынрыплыткок-ым ынан пынлёнэнат:
ӄача вакъотвальыт ӈирэӄ ʔигыт.
Ынан ʔигыт кылылетэ пынрытэнат.
Пынрыплыткок-ым ынан пынлёнэнат:
Уйӈэ ӈутку мурыкэкыльин ӄлявыл?
Ӈутку варкын, энмэч игыр кынмэк ылӄапытваркын.
Рэтаӈаӈыльын рэсӄиквъи ынкъам ынан льунин ӄлявыл ʔылӄапытвальын.
Авынральа рэтаӈаӈыльын пынлёнэн:
Ӄаӄа, нырэӄигыт морыкагты?
Вынэ вай гымнан нинэлӄыриригым мурыкэкин ӄлявыл турык вальын.
Итык мурык варкын ӄлявыл, ытръэч ӄырым мынйылгыт.
Вынэ ӄинэйылгытык.
Ыныкит эйылкэ рэнтыӈыткы, гымнан таӈымыльо гарама Нотасӄэты тырэнльэтэнӈытык.
Вынэ эвын ӄырым мынйылгыт ʔаачек, наӄам ымыӈ чамъам мури рэнкэӈкэлевыткугъэ Нотасӄэты.
Ӄээӄын лымӈэ елырачвыӈгъат.
ʔЭквырга-ым ынпыначга вэты ʔаачек гыто нинэлгыӄин.
Рэтаӈаӈыльын ӄынвэр ӈытогъэ.
ʔИгыт амъянра кылылетэ пынрынэнат ынкъам ивнинэт:
Ӈотӄэн яраӈы эвтылягты ӄъэмэтгыткы.
ʔИгыт-ым, амкоргава кылылягты, вэтгыры вагъат ынкъам пэтле яраӈы нэнивтылеквъэн.
Нутэсӄык пыкирык, ынпыначга рэтаӈаӈыльа ивнин:
Аныӄун ӄынтогэ, Нутэсӄын ӄыгитэсӄиквын.
Ынпыначгын ӈытогъэ.
Эвын-ым Нотасӄыткынык нытваӄэнат.
Наӄамлым амъʔаӄакапчачава ынпыначга рэтаӈаӈыльын ивнин:
Ӄынгырголявыткогэ ынкъам ӄлявыл мынйылгыт.
Вытку ринэйылӈытык ӄлявыл, вытку ынкы тырангырголявӈытык.
Ынпыначгын наӄамлым валёмгъэ ынкъам рэтаӈаӈыльэты йылнин ʔаачекэн увик.
Ынкы ӄлявыля ʔаачек ярагты ʔэмэннин.
Кэтэм ӈыроча кивкинэк рэтаӈаӈыльын ытри въильын таӈкынмал вакъогъат.
Рэтаӈаӈыльа ʔаачек ивнин:
Вэтыӄун элерукы, ӄэйвэ ралгъаӄагнэтыӈогъа, вэнлыги ынӈэ ымыӈ ратагнэты элӄыткэ.
Ытлён вэты ӄывалёмыркын.
Вэнлыги-ым ʔаачек ӄол итык ʔаӄагнэръочгатык ратагнэты ӄытгъи ынкъам ратагнык таӈамвааралета тилмэ тыляма рыннин.
Ынӈатал-ым ынкы ʔаачек ӄонпыӈ въигъи, ынан амавалёмкэта.
Энмэн ӄол ӈэвысӄэт мырыннэгъи, люур чекавэтываӄ ёʔоръогъэ.
Ынан яраӈы льук лывавнэн, алымыӈ ванэван ытлён миӈкри ныйыӄунтэтын, лыгэн ынкы лымынкри нылейвыӄин.
Ынан тыляма валёмнэн ӄулиӄул.
Льунин ынан яраӈы.
Эвын-ым ынкы ӄлявыл ягынкытэмтэвэты нытипъэйӈэӄин.
Ынан нэнатвыӄэн, иӈӄун ытри уйӈэ экукэкыльинэт, ымыӈ уӄӄэмэкыльинэт, авалякыльэнат.
Вынэ ӈэврэмкыльын элгайколя ӄайколятгын,— ивнин ӈэвъэн вэлвэ.
Ӈэвысӄэт элгайколята найколятын ынкъам нанӄамэтвавын рората, наӄам вэты ачьырората.
Эченур ынӈэ гавэръыма эйылӄэткэ,— вэлвэ ивнин ӈэвысӄэт.
Ныкитэ ӈэвысӄэт ӄивъетэ кыеквъи.
Эвын лыӈкыгиӈкы ныйылӄэтӄин лыгэн ӈаргын.
Гэмэлетлин, лыӈкэпы чымчеӄэй яраӈы льунин.
Ӄытлыги ытлён вэлвык лыӈкыгиӈкы гэткивлин.
Ынан нэнавалёмӄэн вэтлы типъэйӈэльын, этъым нырэтыляӄэн.
Стр.
Ӄол итгъэт ырыкы пыкиргъэт Валвийӈын ынкъам Пчеӄалгын, ӈэвынъюсӄиквъэт.
Энмэн ганымытвален чавчыв, микын нытваӄэнат ӈирэӄ ӈээккэт, ӄорагынрэтыльо нинэлгыӄинэт.
Ӄол итгъэт ырыкы пыкиргъэт Валвийӈын ынкъам Пчеӄалгын, ӈэвынъюсӄиквъэт.
Ытри пыкирык, аръаля гамайӈыёʔоръолен.
Рыпэт мытлыӈэн ʔылёӈэт гаёʔатлен.
Валвийӈа чавчыв ивнин:
ʔЫныпатынат ӈраӄ роратгэ ынкъам мымалытватык, итык ынӈин ӄырым эвын нымэлетын.
Ӈэвысӄэтэ напатынат рораттэ.
Ититык нэйылынэт Валвэты.
Валвийӈын ӈытогъэ.
Ӈаргын ынан ымыльо рораттэ рунинэт.
Ынӄэн гэльулин ӈэвысӄэтӄэе.
Эргатык ынпыначга Валвийӈын пынлёнэн:
ʔЭми наӄам ʔиъам эмэлеткыльин?
Миӈкри ӄун ӈаргынэн нымэйыӈӄин ынкъам ынӄэната авалёмкыльэн малытватык,— Вэлвэ татлыгнэн ынпыначгын.
Наӄам опопы ӄырагтыгэ, лыгэнитык раӄытваркын ӈутку,— ынпыначга ивнин Вэтлы.
Авынъёʔатэты ӈытогъэ Пчеӄалгын ынкъам малытватгъэ.
Ӈырок ʔылёт галяк, гэлгитэгмэлетлин ынкъам пчиӄэтэ рыпкирэннин ӈэлвыл.
Ымыӈ ынан гэльулин нытэӈӄин авээн.
Яачыӈ валвийӈын пыкиргъи.
Ынан рыпкирэннин милютин аймак ынкъам ивнин ынпыначгын:
Гымнан тыльун вопӄэн аймак ынкъам ымыӈ авээн тыльун.
Ӄытлыги ынан гэльулин пэтыралӄаӈын ынкъам рэлӄыттъынвыт, ынӄэнат-ым вэлвэ ʔылгу нылгыӄинэт.
Ӈэнри ялгытгъат.
Ытръэч нэльун пэтыралӄаӈын.
Ынкы Валвийӈын наталяйвын.
Валвийӈын гъэʔэтлин ынкъам лыгэн йъʔэгты риӈэгъи.
Йъииӄык пыкиргъи.
Ӈэнку нытваӄэн нымным.
Ӈаргын нынрыратытваӄэн торынмыёӈ ӄорэн нэл- гын.
Вэтлы вакъогъэ нэлгык ынкъам эчьырымныт рунинэт.
Ынкы ӈэвысӄэт ӈытогъэ ынкъам, льук рымнульын Вэтлы, ралкогты иквъи:
гын.
Вэтлы вакъогъэ нэлгык ынкъам эчьырымныт рунинэт.
Ынкы ӈэвысӄэт ӈытогъэ ынкъам, льук рымнульын Вэтлы, ралкогты иквъи:
Ръагатле гэпкитлин, этъыманы ныгытъэтӄин, эмрэӄу нырымнуӄин.
Титэ нэнинтын тэкичгын вэтле пиринин ынкъам нэмэ эвтылягты риӈэгъи ынпыначгэты такэчгынматэты.
Нылгинымкыӄин вопӄы тынмыткон ынкъам тыпэлянат налгымкиӈыт ӈэнку,— нэмэ нытэмъюӈыткуӄин Валвийӈын.
Ытлён нэмэ лымалё нэлгын.
Ынык лымӈэнагъэ ӈэвысӄэт.
Рыров нывытрэтӄинэт нычелгыӄэнат вытвыттэ.
Ӈэвысӄэтэ нэнамӈылёӄэн, иӈӄун ʔэмитри нэлгыт.
Ӈаанӄэнат-ым ӈан вытрэтыркыт энноткынык, — нытатлыӈыткоӄэн Валвийӈын.
Пыкиргъэт челгатыльык вытвытык, эвын-ым уйӈэ нэлгыт.
Ынкы ӈэвысӄэтэ рэлгыпы пиринин ынкъам кыпчевынэн.
Ынӄоры ытлён эквэтгъи.
Ытлён никвъэн:
Ынйивӄэй, мынымлюгыт.
Валвийӈын вэтгыры вагъэ.
Нымлюӄин.
Ӄынвэр йылӄэтгъи.
Эчги йылӄэтгъи, ытлён нъиӈкэлин ынкъам кыевыльын вээмык иквичийгут нэнтын.
Люур-ым ынан льунин чиниткин льулӄыл, ʔиӈкэлильын, аны ӄулильэтгъи:
Митэй, (нынны ӈэвъэнин) вытръиӈкэли тыльугъэн!
Рэтэм ынкъам ёроӈы ӄинэйылги.
Миӈкри нынтынин, Митинэ йылнин рэтэм ынкъам ёроӈы, миӈкри ӄун ʔаӄанпалӄынтавыӈ, чеӈэт тотъэты вальын.
Рэтэм ынкъам ёроӈы рэлкынинэт.
Ытри пыльыльэ рылыпляннэнат.
Эвыӈан ынӄэнат ынык варкыт,— нивӄин Валвийӈын.
Ыныкы нэйылын элгыквын ынкъам рыпэӈы.
Ынӄэнат лыгэн эвыр ынкы эргэвэтгъэт.
Итык аны элгыквыт ӄымчочеркэнат тэгъуӈу лыгнинэт,—нивӄин Валвийӈын.
Ынӄоры Валвийӈын чинит мэмлеты пиӈкугъи.
Ытръэч-ым эвыр ынкы ытлён пыльыльэ рылыпляннэн ынкъам ӄолельатыӈӈогъэ.
Митэй, ӄинэтиӈуги, ытлён вай тыӄитувъиркын!
Ӄынвэр Мити ейвэчеквъи, ваамэты ӄытгъи ынкъам тиӈунин Валвийӈын пылӄэтыльын ивлюттэ черутэ.
Миӈкэкин-ым нъытван гытиӈӈэв, титэ гынин чиниткин ʔэӈкалегыргыт нинэльуйгыт,— Митинэ ивнин.
Ынӄэн мэмылӄай иткэнин ынкъам рырагтаннэн.
Ярак пыкирык Мити ивнин:
Вай-ым ӈотӄэн мэмылӄай тынмыгъан.
Иъʔам гымнан тырэннэӈыркын Валвийӈын, вэлер ытлён тэйӈэтгилильын,— нычимгъуӄин Мити.
Мити увильэтгъи.
Ӄамэтвагъат, кымиӈыт-ым ныйылӄэтӄинэт.
Ытри нэнарагтаӈынат, нэмэ мынгыткэн пипиӄылгыт ӄытгъэт ынкъам таӈымыльо эръэт нэнумэт ынкъам эквэтгъэт.
Ныкитэ ныппылюӄин вэлвыӈинӄэй кыеквъи ынкъам ванлягъэ.
Ытръэч кукэӈы тэӈуйӈэ эръэкэ.
Нэмэ Валвийӈын амъымӈычвына ӈытогъэ ынкъам пипиӄылгыт йъонэнат.
Ытлён нэмэ тэнринӈыӈэ нэрэмлюӈгъэн.
Наӄам нэмэ йылӄэтгъи.
Эчги йылӄэтгъи, пипиӄылтэ лылек нычелгыӄэнат пээлти нэнтынэт.
Валвийӈын кыеквъи ынкъам ӈавъанэты ваӈэйпыгъэ:
Ръэнут-ым нынлетын?
Ынӄэн гынинэт лылет челгыпааля гэннилинэт,— ивнин Митинэ ынкъам кыпчевынэн.
Валвийӈын аӈӄачормэты ӄытгъи ынкъам вакъогъэ.
Вакъотвама нылевтыргыткуӄин, люур-ым мымыл рэрэннин ынкъам тъэмэтилгыгнин акватыӈок чиӈкъэттывэнин.
Люур мэмыл унъэлю нъэлгъи.
Тылянвык льунин мэлёталгын:
Колё гыныгмич миӈкы унъэлюгъи?
Ынӈэ ӈэнри элӄыткэ, мэтъаӄатап рэнъэӄэрэвӈын,— ивнин мэлёталгын, ʔэквырга-ым нинъэйвынин.
ʔАмын ганымытвален ӄол ейвэл гаймычьыльэн нымык.
Ытлён лыгъэӄэвиръыльын, наӄам ныгпиӄин, ымыӈ нытэйӈэтӄин.
Гаймычьыльэн ӈээкык гатымӈэвлен.
Нымкыӄин ынан энарэратыльо нинэлгыӄинэт, ытръэч льук нылвавӄэн.
Ынӈин ӄонпыӈ нэнарэрӄэнат авнапака, миӈкри ӄун ынпыначга колё ʔылгу нинэлгыӄин чиниткин ӈээкык.
Ӄынвэр гаймычьыльа энарэрыльо тыӈивынин ейвэлӄэй.
Ымыльо ынан энатвато нинэлгыӄинэт мынгыкво, ымыӈ ӈэвысӄэт матанво, ыныкит ытлён льук.
Ейвэлӄэй кимитъыпиригъи ынкъам пиринин вэниӄэй.
Эвыр ынкы лельутвэ аӈӄачормэты ӄытгъи.
Аӈӄачормык пыкирык мигчитльэт лельутвыкин ивнинэт:
Ӈутку гым ӄинэйпэтык ынкъам ӄъатчаркынэтык ӈотӄоры.
Ытлён омкычыкоеквэ нылеӄин.
Лыгэн вэниӄэй гиивӄэву нинэлгыӄин.
Ыныкит нывыргыргэтӄин,ытлён нытляпыткоӈӈоӄэн лымынкыри.
Ӄуливыргыргэтык,ынан льунин ӈэвысӄэт, аймыльын.
Ӈэвысӄэтэ пынлёнэн:
ʔАмын нырэӄигыт, ейвэлӄэй, ӄытвылӄун аӈӄачормэпы етгъи?
Вай-ым гынык ытлыгэ энарэрыльо гинэлгылин гыныкы,—татлыгнэн ейвэлӄэе.
Ӈэвысӄэт ляльотвэты рэквэтэвнин.
Лельутвык пыкирык, ʔэйӈэвыткугъи лельутвык вальэты.
Ынӄорыӈ аплёратвака ʔытвыльыт — энагтатыльыт етгъэт.
Амынан ӈэвысӄэт пиринин, лыги лыӈэ, иӈӄун ынӄэн ӈэвысӄэт гаймаӈэн нараматаӈын, миӈкри ӄун ыргынан нэльун, ейвэл нэкылтын ынкъам напэлягъан, иӈӄун нывъин.
Ейвэл кылтытвальын ынпыӈэвӄэе льунин ынкъам ивнин:
Ынраӄ нырэӄигыт?
Иъʔам ныкылтытвайгыт?
ʔЭквырга кылтытвак нылгитэӈычьэтигым,— татлыгнэн ынпыӈэв ʔаачека.
Ивкэ ʔэптэ гым ӄинэкылтыркын,— ынпыӈэвӄэй иквъи ʔаачекэты.
Ытръэч-ым миӈкри мынтыгыт, наӄам гым тыкылтытваркын.
Ынпыӈэвӄэе ʔаачек рыкылтытвэвнин ынкъам ивнин:
Ынӈатал-ым гым ӄинэкылтыги.
ʔЭтки лыгэтавэмэнӈыгыргын кылтытвак, ӄырым мыкылтыгыт.
Гыт-ым ӄырым эвын ӄыегтэлги,— ивнин ынпыӈэвӄэе ʔаачек.
Эвын гынан этрыкэ нъинэнтын вэнлыги тывъигъэк.
Ӄытлыги ынпыӈэвин нытваӄэнат ʔэӄэльыт.
ʔАачек ʔэӄэльэ нэльун.
ʔАачек таӈамынан ʔаӄальэты маравымгогъэ.
Ытри нымаравӄэнат ръысӄэ конэткы- нык.
ʔАачека таӈымыльо ʔэӄэльыт рырулылтэвнинэт.
Ынӄэната ыныкы конэкон нэйыльын кытголтатмынгыкво.
Лыгэн ынӄэн конэкон рагтык яанэн.
нык.
ʔАачека таӈымыльо ʔэӄэльыт рырулылтэвнинэт.
Ынӄэната ыныкы конэкон нэйыльын кытголтатмынгыкво.
Лыгэн ынӄэн конэкон рагтык яанэн.
Ярак ныкиргъи.
Эвын-ым ынкы ӈэвысӄэтин ытлыгэ гэнумэкэвлинэт ымыльо энаральыт ынкъам нэнамӈылёӄэнат, микынэ ипэ льунин ынин ӈээкык, миӈкри ӄун ынан ярак пынлёк лывавнэн.
Ӈэвысӄэт ымыӈ ӈутку авъеткынка нытваӄэн, ванэван нытатлыӈыткон, ымыӈ ванэван ныгитэнинэт ынин инэрэтыльыт.
Люур кытавэтывак пинтыӄэтгъи ʔаачек.
Ӈэвысӄэт ӄотэты иквъи:
Ӈутку уйӈэ гымык инэльульын, амынан вайыӈӄэн ʔаачек гымык инэльульын, ʔэмитлён кылтэты напэлягъан аӈӄачормык гымык инэрэтыльэ.
Ейвэле ӈэвысӄэт матанэн.
Ӄымэлынан чит лыгитэвиминӈыльын таӈычьыӈӈогъэ нымытвак.
Энмэн-ым ӄутти ганымытваленат гэӈэвмиргэ.
Ытлывэ еп аръаля ныппылюӄин, ӈэвмиргын-ым гэрулевлин.
Ытлыгын ынкъам ытля гатваленат, ытри ръэвэ ганатчатленат.
Ӄол рыннин ӈэвмиргэ ӈаргынойпы рэсӄивыльын ытлывэ ивнин:
Гым тылвавыркын, тэйӈэт-ым амтъары нъэлыркын.
ʔАтав гыт ӄыраттаркын.
Юрэӄ вэлер мыргот номыльыт нъынумэкэвыркынэт.
Ӈинӄэй араргыргыеквэ эквэтгъи.
Ярак рыровык вакъогъэ.
Ытлён ӄынур нинэнилюӄин имъэлютэ.
Ынан имъэлют нинэгитэӄинэт.
Авынгэтама ӄынвэр йылӄэтгъи.
Ымыӈ рэтыӈ нинэгитэӄинэт имъэлют.
Люур авынгэтагты имъэлют ӄачгыпатгъат ынкъам ӈинӄэе льунинэт ытля эвыр ытлыгын, ʔытвыратвальыт гынонаӈӄачыко.
Лыгэн льунэӈу ытлыгыт, ӈинӄэй ырыкы кытгынтатгъэ.
Еп рыров ӈинӄэй ваӈэйпыгъэ:
Ыммэмэй, атэӄай!
Ынӈатал рэӄулым ӄынвэр тыльутык!
Эӄылпэ мынрагтымык, эпэӄэй ярак гытъэтыркын, уйӈэ этэйӈэткэ нытваморэ.
Ытръэч мури чамъам мытрарагтыгъа.
Мури эмъʔыттъыму гэнъэлмури.
Ынӈин ивыплыткук, ытльата рыкалыровнэн увик.
Ынкы экык тэргатгъэ.
Ытлыгэ пиринин ӄопалгыналгыӄэн ʔарэльын ынкъам ръэвъʔытвыгинкы вотытвальын кэнчьивынин, наӄам канчьэма нэнанвэтгаатӄэн:
ʔЫмӈотъамын ӈотӄэн инэнъейвэчевыльын.
Авынканчьэгты ӄынур-ым нымӄытвиӄин ръэв, ытлыгын ынкъам ытля ынӄэгрээн нымӄитвиӄинэт.
Ӄынвэр ӈинӄэй ваӈэйпыгъэ тэргатэты:
Ыммэмэй, атэӄай!
Аны гым ӄэнъатчатык!
Ваӈэйпыръок ытлён кыеквъи.
Ӈинӄэй рымагтэты эквэтгъи гэлгунтымэвлин.
Люур ынкы ынан льунин нылгинымэйыӈӄин ръэвритльу.
Лыгэнэвыр ынкы эӄылпэ рагтыгъэ ынкъам гэӈэвмиргэ нэлвысӄивын.
Вай ӄытԓыги чакыгэт гаматаԓен!
ʔАм вынэ ынӈэ инэнԓьэтэткэ!
ʔОк гынанчеӈэт пипиӄыԓгэръэт ӄынуркынэт!
Ягов, мынивысӄивын.
ʔУтгъи, эквэтгъи.
Мрыӈа рэсӄиквъи, таӈкэттываэ рэлку.
Ӄаӄа, нэмэкымиӈэтыркыт.
Ӄаӄа, нэмэкымиӈэтыркыт.
Ӄаӄа, люур ӄлявылегым мывэтгавык.
ʔЫмэл ынан эмигыпэтык, ымы ӈэвысӄэттумгэ айъока нэтчыэн.
ʔЫтлыги, авъёльыка вак ӄывчемгъогыргын.
Тки, тумгытум амынан тъылёӈэтыркын, гым аӈӄайпыамноӈгыпы ляйвыма.
Птэ гым ӄэналпынрыгэ рытра.
ʔАӄа ымы мытӄыт!
ӄэрэкыльинэт въанаанэлго лыӈык.
ʔЭвысӄэтти, чавчывантальыт, рыӄэвивык, колё ныкоргавӄэнат.
ʔЭвтумгэтыльэ нынвэтгаатӄэнат чиниткинэт нэнэнэт.
ʔУтти-ым гэлымгытвылинэт: левтыт омома ныӄэвъячатӄэнат.
ʔЭнрэт, вэвтатъёт, нылгинитъыӄинэт, онмыёлгык аквакыльэнат — лымӈэ виин рымагтэты ныралеӄэнат.
ʔЭнрэт, вэвтатъёт, нылгинитъыӄинэт, онмыёлгык аквакыльэнат — лымӈэ виин рымагтэты ныралеӄэнат.
ʔОл итык, ыныкит ралек, нэнанатчатӄэн ӄанраткынык вальын.
Ӄаӄа, ытлён-ым тырэӄык?
Рэквъи ынкъам иквъи:
Вэӄучитэ нинэгитэӄинэт: мэлюквэтыткульыт.
ʔАматкынык чимычвиткунинэт ӄорэнпааӄат, ӄитыльыт, таляк гэлгийыркэвлинэт.
ʔАвэтын гаглытаръаӈгъэ умӄэтъуле, рымнин мэйӈыкукэӈы аграк.
ʔАмайӈын, рылявтавъё умӄэтъуле, рэймэвнин ӄлявылеты амгынонрогты, кынмаӈӄачагты.
ʔУтти нинээнӈэтӄинэт: утгъылытъул нычвиткуӄин,нытэйвыӈӄин, вэйвыт нъыттъымӈытоӄэнат, мыркогты имтик!
Коныры гым эгъюлкыльигымуткучитык ымы ʔЫттъэты.
ʔИнӄэгти эмпэгчиӈэ гэлгинъыгъевлинэт, чама энатпычыамратваӈа ӄаматэчгэты.
Лявыл иквъи:
ʔАвэтынва ʔэйӈэвнинэт ӈэвысӄэтти - энаральыт.
ʔЫтгъэт, эвын энмэч гэнпирӄылин энэтрон.
ʔАмэтвама, нывэтгавӄэнат, нытэнӈыткуӄинэт.
Птыма, ӈээккэӄэй вытрыӈ нъэптыткуӄин айколӄайыткынык.
ʔЭтэв гэпинтыӄэтысӄычетлин ванвык.
А, ӄаӄа, вынэ рай, ʔэми, тургич рыпкирэннин.
ʔУтырык-ым нылвавӄэн тывык елыткынык вальын вэтгав, чаматъымпаӈатынвэты, ыныкитуйӈэ рытык.
ʔЭвысӄэтти гакоргавленат мыргогты.
Лялёйӈын гаакъолен ръавкываннаткынык.
ʔАчеӄӄай ымы палёмтэлык гатаӈычьэпылен.
ʔАчеӄӄай ымы палёмтэлык гатаӈычьэпылен.
ʔАчеӄӄай иквъи:
ʔЫмэл гымнан, ынйивӈэвэ пэнин кыплёйгым плекэ.
Вӄучик, ӈэвъэн гэнывйитвэтлин.
Ми?
Ӄынур ялгытыльын ръэйвэтгъи.
Ярайпы.
Еп